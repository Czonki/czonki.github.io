# Песьні й казкі

## А ў лузі, ў лузі…

*Поўны тэкст адсутнічае.*

А ў лузі́ , ў лузі́  раўчачок бяжыць.  
Сьвяты вечар!  
А на тым на раўчачку́ кладачка ляжыць.  
Сьвяты вечар!  
А на той на кладачцы конічак стаіць.  
Сьвяты вечар!  
А на тым на коніку ***імя хлопца*** сядзіць.  
Сьвяты вечар!  
***Імя хлопца*** сядзіць, з конем гавары́ць.  
Сьвяты вечар!  
Коню ж ты мой коню, я цябе прадам.  
Сьвяты вечар!  
Я ж цябе прадам, дый за сто рублёў.  
Сьвяты вечар!  
*На што конь адказвае: «не прадавай мяне ані за сто, ані за тысячу рублёў, бо як будзеш жаніцца, я перавязу цябе праз мора-акіян, і не замачу твае “полы каптаны”».*

## Ехалі салдаты

*Тэкст адсутнічае.*

Песьня расказвае, як салдаты, якія праяжджалі празь вёску, паклікалі Галю з сабой, а заехаўшы ў лес, прывязалі яе да сасны й падпалілі. Песьні з падобным сюжэтам існавалі ў беларусаў і ўкраінцаў, напрыклад, [На траве-мураве казачок гуляіць](https://be.wikisource.org/wiki/%D0%9D%D0%B0_%D1%82%D1%80%D0%B0%D0%B2%D0%B5-%D0%BC%D1%83%D1%80%D0%B0%D0%B2%D0%B5_%D0%BA%D0%B0%D0%B7%D0%B0%D1%87%D0%BE%D0%BA_%D0%B3%D1%83%D0%BB%D1%8F%D1%96%D1%86%D1%8C) або [Їхали козаки](https://uk.wikipedia.org/wiki/%D0%87%D1%85%D0%B0%D0%BB%D0%B8_%D0%BA%D0%BE%D0%B7%D0%B0%D0%BA%D0%B8).

## Пра казу

Купіў дзед казу ды наказаў бабе і ўнукам пасьці яе. Спачатку пайшла баба, пасла, пасла ды ўвечары павяла дадому. А дзед надзеў чырвоныя боты, залез на вароты ды чакае. Падыходзіць баба з казой, а дзед і пытае ці піла, ці ела каза. А каза адказвае, што ні піла, ні ела, толькі бегла праз масточак, ухапіла кляновы лісточак, бегла паўз крынічку, ухапіла капку вадзічкі. Дзед раззлаваўся, і пабіў бабу пугай.

На наступныя дні ўсё паўтараецца, але замест бабы з унукамі.

Потым сам дзед вядзе казу пасьці. Пас, пас ды ўвечары павёў дадому. Дайшоўшы да вёскі, пабег ён гародамі, прыбег дадому, надзеў чырвоныя боты, залез на вароты ды чакае. Як падыходзіць каза да варот, то ён і пытае ці піла яна, ці ела. А тая, не пазнаўшы дзеда, кажа, што ні піла, ні ела, толькі бегла праз масточак, ухапіла кляновы лісточак, бегла паўз крынічку, ухапіла капку вадзічкі. Дзед раззлаваўся, што каза падманвала яго, *і далей ня памятаю*.

*Казку з такім сюжэтам запісаў у к. XIX ст. Еўдакім Раманаў. У ягоным варыянце, дзед пачаў рэзаць казу, але нож затупіўся, і дзед пайшоў вастрыць яго. А каза з паўаблупленым бокам уцякла. І далей пачынаецца новы сюжэт, але ж мне здаецца, што мая прабабуля расказвала іх як дзьве асобныя казкі.*

*Варыянт, запісаны Раманавым, можна прачытаць [тут](https://viewer.rusneb.ru/ru/000199_000009_003910469?page=32&rotate=0&theme=white).*

## Іванька-сынок, маляваны чаўнок

*Пачатку ня памятаю.* Пайшоў Іванька лавіць рыбу, а ўдзень маткая ягоная прынесла яму абед. Прыйшла на бераг і гукае тонкім голасам: «Іванька-сынок, маляваны чаўнок, твая матка прыйшла, табе абед прынясла́». Пачуў Іванька, прыплыў да берага, паабедаў.

Пачула ведзьма, як матка кліча Іваньку, захацела яго зьесьці. Прыйшла назаўтрага на бераг і кукаем такім грубым голасам: «Іванька-сынок, маляваны чаўнок, твая матка прыйшла, табе абед прынясла́». А Іванька ёй адказвае: «Ты ведзьма, а ня матка мае, не паплыву я да цябе».

Тады пайшла ведзьма да каваля й загадала яму выкаваць ёй такі язык як у Іванькавай маткі. Выкаваў каваль ёй язык як у Іванькавай маткі, пайшла яна на бераг і гукае тонкім голасам: «Іванька-сынок, маляваны чаўнок, твая матка прыйшла, табе абед прынясла́». Пачуў Іванька, прыплыў да берага, а ведьма яго схапіла.

*Далей сюжэту ня памятаю. Але ж ведзьма замест Іванькі зьела сваю дачку.* Выйшла з хаты, качаецца па зямлі й прыгаворвае: «Пакачуся-павалюся, Іванькавага мяса наеўшыся». *А Іванька з дрэва ёй крычыць, што яна сваю дачку зьела. Далей ня памятаю.*

*Варыянты гэтай казкі таксама былі запісаныя Еўдакіма Раманавым, і іх можна прачытаць [тут](https://viewer.rusneb.ru/ru/000199_000009_003910469?page=292&rotate=0&theme=white).*
