# Асаблівасьці мясцовай гаворкі

Як сказана ў [разьдзеле пра гісторыю вёскі](history.md) Чонкі былі заснаваныя
ўцекачамі з Маскоўшыны, таму, відавочна, яны гаварылі на нейкім расейкім
дыялекце, які, магчыма, зь цягам часу, зьбеларусіўся. У XX ст. у Чонках таксама
сяліліся людзі зь іншых вёсак, прынамсі наш край вёскі быў заселены пераважна
беларусамі, а калі браць старэйшыя пакаленьні --- то амаль выключна беларусамі,
якія гаварылі па-беларуску з большай ці меншай колькасьцю расейскіх словаў.
Калі весьці гаворку пра побытавую лексыку, якой карысталіся малапісьменныя
старыя жанчыны, то яна заставалася мясцовай беларускай, на мову мужчынаў
уплывала служба ў арміі, адкуль яны прыносілі шмат расейкіх слоў ды фраз. А што
да фанэтыкі, то яна амаль ва ўсіх захоўвалася беларускай, зь мясцовымі
асаблівасьцямі. Але пра нейкую уласна чонкаўскую гаворку гаварыць не даводзіцца
менавіта з прычыны засялёньня вёскі выхадцамі з розных мясцовасьцяў. Хутчэй
трэба казаць пра мяшанку вельмі блізкіх гаворак: бабовіцкіх, сеўрукоўскіх. Хаця
былі вяскоўцы, якія прыехалі з больш далёкіх краёў, напрыклад, з Лоеўшчыны.

Зь іншага боку, пасьля перасяленьня сеўрукоўцаў у Беліцу, Сеўрукі ня зьніклі з
мапы, бо былі, відавочна, ізноў заселеныя беларусамі. Экспэдыцыі, якія зьбіралі
зьвесткі пра беларускія дыялекты, ня выявілі вялікіх адрозьненьняў сеўрукоўскай
гаворкі ад гаворак суседніх вёсак.

## Асаблівасьці лексыкі

### З памяці

Словы, якія ўжывалі ў нашай сям’і альбо ў суседзяў.

- Абако́нчыны --- аканіцы, дашчаныя або жалезныя створкі, якімі закрываюцца
  знадворку вокны.
- Аглашо́ны --- вар’яцкі, шалёны. «Бегае як аглашоны».
- Адо́нак --- подсьціл з гальля, жэрдак, на які кладуць стог. Слова «стажар’е» ў
  нас не выкарыстоўваюць.
- Аслабані́ць --- вызваліць.
- Ба́йбус --- бэйбус, падлетак, які паводзіцца не адпаведна свайму веку.
- Бу́бкі --- дзіцячае слова, абазначала семкі.
- Бу́льбашнік --- сьцябліны бульбы.
- Бурдо́лі --- бурда, баланда, *курмешкі*, згатаваная ежа нізкай якасьці.
- Ве́каць --- вехаць, ануча мыць посуд.
- Ві́лашнік --- драўляная палка, да якой мацуюцца вілкі.
- Вушня́к --- вушак *(бакавы брус у дзьвярной або ваконнай раме)*.
- Выстара́цца --- задавацца. Вы́стар --- той, хто выстараецца. Слова чуў ад дзеда,
  які быў нетутэйшы, то, магчыма, яно і не ўжывалася мясцовымі. Але ў слоўніках
  я такога значэньня не знайшоў, таму пакіну для гісторыі. *(Магчыма, з лоеўскай
  гаворкі)*
- Вы́сьцягнуцца --- 1) выцягнуцца 2) *(пераноснае)* памерці: «каб ты высьцягся!»
  *(праклён)*.
- Вы́шкі --- паддашак. Цікава, што слоўнікі фіксавалі таксама слова *чарда́к*, але
  я чуў толькі два варыянты: *вышкі*, калі гаворка пра нежылыя будынкі,
  «скла́дывайця сена на вы́шкі», а калі гаворка пра жылыя будынкі, то казалі
  *на* + *хата* ў патрэбным склоне --- *на хаце*, *на хату*.
- Галі́ца --- рукавіца (з палатна).
- Галю́ка і вытворныя: галю́чка, галю́чына, галю́чча --- галіна, гальлё.
- Гарбы́ль --- крайняя дошка зь бервяна.
- Грыб --- губа.
- Дзед --- калючая расьліна зь лілёвымі кветкамі. Гэтым словам называюць
  расьліны, якія, насамрэч, адносяцца да некалькіх родаў: бадзяк палявы, бадзяк
  звычайны, татарнік калючы або чартапалох.
- Дзе́рава --- дрэва.
- Дошч -- дождж.
- Драч --- дзяркач, венік.
- Драчо́ны --- дранікі.
- Дураса́ --- глупства.
- Душня́к --- адтуліна ў падмурку для праветрываньня, звычайна на зіму затыкалі
  цэглай.
- Ды́хла --- месца дзе сходзяцца рэбры ўнізе сьпераду, звычайна ў фразах кшталту «даць пад ды́хла».
- Едзяньнё́ --- ежа, ужываецца ў фальклёрных выразах накшталт «едзяньнё, піцяньнё
  і салодкае ку́шаньне».
- Ё́мка --- чапяла для патэльні.
- Ё́машнік --- 1) ручка ёмкі 2) прылада якой даставалі чыгункі зь печы.
- Жыдзю́к --- верабей.
- Жысьць -- жыцьцё, найхутчэй, зьнікла ў XX ст. пад уплывам расейскага «жизнь».
- Ко́лаварат --- 1) сьвердзел, ручны інструмэнт для сьвідраваньня дзірак. 2) кол,
  убіты ў зямлю, з прыбітай да яго перакладзінай і прывязанай вяроўкай. Другі
  канец вяроўкі прывязвалі да нечага цяжкога, напрыклад, сьпілаванага дрэва,
  і, паварочваючы кол за перакладзіну, падцягвалі прывязаны прадмет.
- Кало́дзезь --- калодзеж.
- Капані́ца --- матыка, ручная прылада для рыхленьня глебы.
- Капані́чыць --- матычыць, рыхліць глебу.
- Ка́пка --- кропля.
- Каро́бка --- вялікі кош *(для сена)*.
- Ката́ць --- *(ваду калёнкай ці помпай)* пампаваць. Відавочна, слова ўзьнікла ў
  XX ст. пад уплывам расейскага «качать».
- Ка́ўкаць --- *(пра катоў)* мяўкаць.
- Каўта́ць --- глытаць.
- Кію́шкі --- кіяхі, кукуруза.
- Кію́шнік --- сьцябліны кукурузы.
- Клё́пка --- 1) *(агульнабеларускае)* дошчачкі, зь якіх складаецца бочка, дзежка
  і пад.; 2) ґонта або дранка.
- Кры́нджалы --- слоўнікі даюць прамое значэньне як сані *(для перавозкі
  бярвеньняў)*, я чуў толькі ў пераносным значэньні, калі камусьці казалі
  прыбраць ногі: «чаго ты крынджалы свае тут раскінуў».
- Кры́шанка --- суп з пакрышанай бульбы з дабаўленьнем смажанага сала.
- Кубло́ --- гняздо. Слова гняздо таксама ўжываюць, але радзей за «кубло»,
  асабліва калі ўжываюць яго ў пераносным сэнсе.
- Куё́ўдзіцца --- вярцецца, круціцца, напрыклад, у ложку. Адсюль «скуё́ўдзіць» --
  моцна памяць.
- Курме́шкі --- гразь, зь якой гуляюць дзеці, лепяць нешта. «Курме́шкі лепяць».
  Можа адносіцца да нейкай дрэннай, ліпкай ежы, баланды.
- Латру́га --- лайдак, гультай.
- Луза́ць --- 1) лушчыць, ачышчаць ад шалупін. 2) разгрызаючы, ачышчаць ад
  шалупін і есьці. 3) *(пра вочы)* глядзець зьдзіўлена ці не разумеючы. «Стаіць
  вочы палуза́ўшы».
- Ля́рва --- лаянкавае слова. Дакладным значэньнем неяк не пацікавіўся, але
  слоўнікі даюць такія значэньні як «пра здаровую гультаяватую жанчыну» (на
  Гарадзеншчыне), «гультай» (зафіксаваныя ў розных месцах на ўсходзе Беларусі)
  ды «непотребная женщина, стерва» (у слоўніку Байкова-Некрашэвіча). Ніколі ня
  чуў, каб у нас ім называлі абібокаў ці гультаёў, а вось экспрэсія, якая
  ўкладвалася ў гэтае слова, падказвае, што ягонае значэньне блізкае да
  зафіксаванага Байковым зь Некрашэвічам.
- Ма́занка --- памыі з кухні, якія скармлівалі каровам.
- Мардава́цца --- *(аб скаціне)* мурдава́цца, не стаяць на адным месцы, быць
  неспакойным.
- Мяжа́ --- вялікая разора на гародзе, па якой ходзяць людзі.
- Набго́м --- нагбом, *піць набгом* --- піць зь вялікай пасудзіны, нахіліўшы яе.
- На́валка --- навалочка.
- Нале́та --- на наступны год.
- Наўбіткі́ --- гульня на вялікдзень, калі адным яйкам б'юць іншыя. «Давай
  наўбіткі!».
- Наўко́ленцы, наўко́ленцах --- на калені, на каленях.
- Немазна́ць --- немаведама, невядома, незразумела.
- Нуда́ --- ірга, куст сямейства ружакветных са шматлікімі дробнымі белымі
  кветкамі й ядомымі сакаўнымі ягадамі.
- Нэ́ха --- неахайны чалавек. Магчыма, позьняе й нешырока распаўсюджанае слова.
- Па́данка --- плод, які ўпаў з дрэва.
- Паста́віць -- *(хату, пабудову)* пабудаваць.
- Перакавы́ --- папярочны.
- Піся́га --- пісага (шнар, рубец ад удару пугай і т.п.).
- Піцяньнё́ --- пітво, ужываецца ў фальклёрных выразах накшталт «піцяньнё,
  едзяньнё і салодкае ку́шаньне».
- По́рацца --- рабіць працу па гаспадарцы. Зак. трыв. --- папорацца.
- По́ргаб --- пограб, склеп, яма з крытым верхам, у якой захоўвалі гародніну.
- По́снае ма́сла --- алей.
- Прасьцягну́ць --- працягнуць; выцягнуць.
- Прача́хнуць ці прача́хці, прачаха́ць --- астыць, астываць. «Ідзі еж, а то
  прачахне». Цікава, што слоўнікі фіксуюць такое значэньне ў заходняй
  Браншчыне, Мсьціслаўшчыне і, нечакана, Астравеччыне. А на Віцебшчыне й
  Тураўшчыне яно значыць «прасыхаць, прасохнуць».
- Прыгрэ́бнік --- памяшканне ці будынак над поргабам.
- Пэ́рхаць --- кашляць. Пэрхала --- той, зто кашляе.
- Разганя́ць --- *(бульбу, рады́)* абворваць.
- Раскіда́ць --- *(гной)* растрасаць.
- Рзаць --- дурэць, сваволіць, балавацца, шумець. Звычайна пра дзяцей.
- Салё́нка --- адвараная бульба.
- Сапажа́нка --- сапяжанка (гатунак грушы).
- Саўсі́м --- зусім.
- Саша́ --- шаша.
- Серпарэ́зьнік --- расьліна «крываўнік» (Achilléa millefólium).
- Ска́бка --- стрэмка.
- Скарада́ --- барана.
- Скара́дзіць --- баранаваць, апрацоўваць зямлю бараной.
- Скрылькі́ --- 1) нейкая садавіна ці гародніна парэзаная на лустачкі 2) парэзаныя
  на лустачкі й засушаныя яблыкі.
- Слата́ --- назола, той, хто надакучвае. Магчыма, таксама ўжывалася ў дачыненьні
  да насякомых, якія ў вялікай колькасьці нападаюць на людзей і жывёл. «Лезе як
  слата».
- Смаро́да --- чорная смародзіна. Чырвоную й жоўтую ў нас называлі як у
  літаратурнай мове --- парэчкі.
- Со́ўкацца --- бязмэтна хадзіць з кута ў кут, швэндацца; перашкаджаць працаваць,
  «блытацца пад нагамі».
- Ста́віць --- *(хату, пабудову)* будаваць. 
- Стрэць, страка́ць --- сустрэць, сустракаць.
- Сыбо́та --- субота.
- Трохсьце́н --- прыбудова да жылога дома з трыма сьценамі.
- Ту́ча --- хмара. Калі чуў «туча», заўжды лічыў гэта ўплывам расейскае мовы, але
  слоўнікі кажуць, што ў Гомельскім, Добрускім і частцы Рэчыцкага раёнаў кажуць
  менавіта «туча».
- Удабо́рыць --- натварыць шкоды, сапсаваць нешта несьвядома.
- Уро́скідку --- *паха́ць уроскідку*: араць з краёў у сярэдзіну, пасярэдзіне
  ўзаранага мяжа.
- Ускла́д --- *паха́ць ускла́д*: араць зь сярэдзіны ў бок краёў. У сярэдзіне
  мяжы няма, а па краях --- ёсьць.
- Устыркну́ць --- уваткнуць, заткнуць.
- Ую́шка --- мэталічны кружок, якім закладаюць адтуліну ў коміне, каб не выходзіла
  цёплае паветра. Магчыма, проста «юшка».
- Хі́ньця --- 1) малярыя, ліхаманка («хіньця б'е») 2) *(пераноснае)*
  непатрэбшчына («кінь ты етую хіньцю»). Найбліжэйшы адпаведнік --- трасца.
- Цэ́лны --- цэлы.
- Цюры́ --- страва з пакрышанага ў ваду хлеба з цукрам.
- Я́блыка --- яблык.

### Устойлівыя выразы й фразы

Нажаль, я памятаю толькі некалькі:
- Ля́да біць --- апрацоўваць месца высечкі, каб зрабіць яго прыдатным для засейваньня.
- Но́гі прасьцягну́ць --- памерці.
- У Клі́маўцы такія даўно ўжо пажаніліся --- значыць «ты ўжо дастаткова дарослы».
  *Клімаўка* --- [вёска на паўднёвы ўсход ад Чонак](https://www.openstreetmap.org/#map=12/52.2900/31.0903).
- Цягацца па хатах як посьцілка --- пра жанчыну, якая ходзіць па хатах, замест
  таго, каб займацца хатнімі справамі. Вельмі адмоўнае значэньне.
- Чакаць ад бога вы́сьпятка --- казалі чалавеку, які ніяк не пачынаў рабіць
  нейкую справу.
- Часьце́й ды́ханьня --- вельмі часта.

## Фанэтычныя асаблівасьці ды асаблівасьці словатварэньня

Гаворкі Гомельскага раёна звычайна адносяць да масіву
сярэднебеларускіх, але, паводле некаторых рыс, іх можна аднесьці і да
паўднёвых, і да ўсходніх, і вельмі часта наш край знаходзіцца на сутыку
некалькіх дыялектных зон, і таму часам нават у адной вёсцы фіксавалі фанэтычныя
рысы розных зон.

З тых асаблівасьцяў, што я памятаю сам:
- канчаткі дзеясловаў цяперашняга й будучага часу першай асобы *-ам*/*-ом*
  замест літаратурнага *-ем*/*-ём*: *ідо́м*, *нясо́м*, *жыво́м*, *е́дам*, *по́йдам*.
- ненаціскныя канчаткі дзеясловаў другога спражэньня цяперашняга й будучага
  часу трэцяй асобы *-a* замест *-ыць* і *-я*/*-е* замест *-іць*: *гаво́ра*,
  *хо́дзя*. Дыялектны атляс для Сеўрукоў дае толькі канчатак *-іць*, запісы з
  Бабовіч таксама. Але ў нас ужываліся паралельна дзьве формы ў залежнасьці ад
  таго, хто гаварыў.
- слова *ёсьць* звычайна выкарыстоўвалі ў кароткай форме *ё*.
- прыстаўное *й* замест *г* ў словах *гэты* ці *гэта* --- *е́ты*, *е́та*. Слова
  *гэны* не выкарыстоўвалася.
- суфікс *-шн-* замест *-чн-* --- *рушні́к*, *яе́шня*, *ві́лашнік*.
- суфікс *-т-* паралельна з *-н-* у аддзеяслоўных прыметніках, напр.,
  *адчы́неты* ці *засла́ты*.
- канчаткі *-ці* замест *-чы* ў дзеясловах з асновамі на *г*, *к*, *х* ---
  *пе́кці*, *берагці́*. Часам сустракаліся канчаткі *-ць* -- *пекць*, *бярэ́гць*.

Цяпер скарыстаемся дапамогай дыялектычных слоўнікаў.

Адной з адметнасьцяў беларускай мовы лічыцца пераход *е* і *ё* ў першым складзе
перад націскам у *я*, па-навуковаму гэта называецца «моцнае недысыміляцыйнае
яканьне». Але, у той жа час на паўночным усходзе Беларусі пануе «дысыміляцыйнае
яканьне», г.зн., у залежнасьці ад націскной галоснай, замест *я* можа быць *і*
(пад Віцебскам кажуць *вісна*, але *вясной*, *вясьне*, г.зн. *і* маем перад
*а*, а пад Полацкам і Магілёвам будзе *вясна*, *вясной*, але *вісьне*, г.зн. *і*
маем перад *е*). Зона такога «дысыміляцыйнага яканьня» даходзіць ажно да вёскі
*Вуць*, што ля *Церахоўкі*. Зь іншага боку, на захадзе Гомельскай вобласьці
маем зону *еканьня*, г.зн. там заўжды толькі *е* (*весна*, *весной*, *весьне*).
Паміж Мазыром і Гомлем адначасова прысутнічаюць і «моцнае яканьне» і
«еканьне». Такім чынам, паводле «Дыялекталягічнага атласа беларускай мовы»,
выдадзенага у 1963 г., на захад і поўдзень ад нас зона, дзе адначасова
прысутнічаюць і «моцнае яканьне», і «еканьне» (напр. у Новых Цярэшкавічах), а
на ўсходзе клінам убіваецца «дысыміляцыйнае яканьне» (напр. у Прыбытках).
Сеўрукі (у Чонках і Паляне матар’ялу для атласа не зьбіралі) там пазначаныя як
зона «вакалізму нявысьветленага тыпу», бо першая экспэдыцыя выявіла «іканьне»
(*віла́*, *нісла́*, *сіло́*, *віду́*, *біда́*, *нісо́м*, *ліжы́* і г.д.), а другая ---
«моцнае яканьне» (*вясна́*, *мяла́*, *гняздо́*, *зьмялю́*, *мяце́ліца* і г.д.).

Яшчэ адна асаблівасьць --- *адрозьніваньне* глухіх і звонкіх зычных у канцы
слова, а таксама глухіх і звонкіх перад глухімі зычнымі. Зычныя *захоўваюць*
сваё гучаньне: калі ў літаратурнай мове звонкія на канцы слова аглушаюцца,
напр. *хлеб*, *горад*, *нож*, *плуг*, *казка*, *загадка*, *ножка* гучаць як
*хлеп*, *горат*, *нош*, *плух*, *каска*, *загатка*, *ношка*, то ў нас яны
захоўваюць сваё гучаньне. Гэта агульная рыса для паўднёвых і паўднёва-ўсходніх
гаворак.
