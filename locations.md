# Мясьціны

Некалі я дадаваў усе назвы, якія даведаўся ў сваёй бабулі, на wikimapia.org ды maps.google.com. Але спачатку google закрылі праект калектыўнай працы з мапамі, а потым нейкія вандалы павыдалялі амаль усё, што я дадаў, і засталіся толькі «Круглае балота», «Восаў» ды «Доўгая грыва». Добра, што на wikimapia.org можна паглядзець выдаленыя аб’екты, гэтак я здолеў аднавіць усе назвы, бо спачатная папяровая вэрсія ды здымак экрана былі страчаныя.

## Месцы й тлумачэньні

## Чонкі й Сеўрукі

- <a id="padziaracza">Падзяра́ча</a> -- поле, абмежаванае гомельскай аб’язной дарогай і дарогай на Чонкі. Назва паходзіць ад рачулкі, якая працякала на поўнач ад поля, цяпер яна вядомая як [Раўчак](#rauczak).
- Восаў -- могілкі на поўдзень ад Падзярачы. Часам так маглі называць паўднёвую частку Хутара.
- <a id="hryva">Доўгая гры́ва</a> -- луг на поўдзень ад Сеўрукоў, на ўсход ад былога калгаснага сада. У паўночнай частцы сёньня знаходзіцца каналізацыйная станцыя. На лузе маецца выцягнутае ўзвышша, якое звычайна называецца «грывай».
- Перакавы́я -- колішняе поле на захад ад Сеўрукоў, там дзе цяперака вуліцы з арыгінальнымі назвамі 1, 2 й 3-я Палявыя. Як казала бабуля: «бо там рады́ былі ўзараныя ўпоперак».
- Прагон -- Савецкі завулак. Слова «прагон» мае ў нашых краях значэньне «праход для скаціны» або «сьцежка, пратаптаная скацінай».
- <a id="dubrauka">Ду́браўка</a> -- луг між Палянай і Сеўрукамі ў раёне Прагона, з поўначы абмежаваны дарогай. Паводле А.Ф. Рогалева словам «дубраўка» на Палесьсі называюць ня толькі лес, але й луг ці балота з драбналесьсем.
- <a id="laza">Кра́сная лаза́</a> -- луг між Палянай і Сожам, на жаль, дакладнага месца на даны момант невядома. Названы так, бо там шмат лазы з чырвонай карой.

![Сеўрукоўскія мясьціны на мапе](img/sieuruki.jpg)

- Кру́глае балота -- на поўдзень ад былога калгаснага сада, былы кар’ер. Гл. тксм [Чаўнішча](#czauniszcza).
- <a id="czauniszcza">Чаўні́шча</a> -- поле (ці луг) на поўдзень ад Круглага балота. Паводле старых картаў амаль уся гэтая мясцовасьць была забалочаная, таму можна дапусьціць, што спачатку Чаўнішча адносілася да ўсяго балота, а потым, калі быў выкапаны кар’ер, то яго сталі называць Круглам балотам, а Чаўнішчам -- тэрыторыю на поўдзень ад яго, а на поўнач ад яго зрабілі сад.
- <a id="padrossie">Падросьсе</a> -- луг, абмежаваны з усходу канавай, што праходзіць на захад ад былога калгаснага сада, з захаду -- невялікім полем (цяпер там агароды) на ўсход ад вул. Піянэрскай, з поўначы -- аўтадарогай. У заходняй частцы падзабалочаная лагчына, якую так і называлі -- лашчына або лашчынка.
- <a id="borskaje">Борскае балота</a> -- колішняе балота на поўнач ад Чонак, адразу за аўтадарогай, там дзе цяпер канава.
- <a id="slepiaciszcza">Сьлепяці́шча</a> -- луг між Борскім балотам, Палянай і Сожам.
- <a id="rakita">Ракі́та</a> -- колішняе поле на захад ад калгасу. Цяпер тут будуюць каменнае гета «Чонкі-2». Названае так, бо там было шмат кустоў ракіты.
- <a id="sieliszcza">Се́лішча</a> -- луг між Валакой (гл. ніжэй), Ракітай і вёскай. Некалі там быў пагорак, вядомы як «Се́лікава гара», зьнішчаны ў савецкі час. Хто такі «Се́лік» зьвестак не засталося.
- Каштанова або Гера́сімава вулачка -- кавалак сучаснай вуліцы Камсамольскай між Кастрычніцкай і Сонечнай. Назва паходзіць ад прозьвішчаў ці мянушак колішніх жыхароў: Каштановых ці Герасімавых, адпаведна.

![Чонкаўскія мясьціны на мапе](img/czonki.jpg)

- <a id="valaka">Валака́</a> -- старое рэчышча Сожа на захад ад Ракіты. Паводле А.Ф. Рогалева слова «валака» азначае «забалочанае месца».
- <a id="vuzka">Ву́зька</a> -- старое рэчышча Сожа, сёньня вядомае як воз. Вузкае або «Старык».
- <a id="razdory">Раздоры</a> -- луг за Вузькай (на правым беразе).
- Га́ліцкае -- луг на поўдзень ад Вузькі (на левым беразе).
- Кара́сікава ўрочышча -- дакладнага месца ўжо ня памятаю. Недзе ў лесе на дарозе ў Галіцкае.
- Восіпава ўрочышча -- ўвогуле нічога не вядома, як быццам бы названае ў гонар лесьніка.

![Іншыя мясьціны на мапе](img/meadows.jpg)

## Назвы, узятыя зь літаратуры

### Мікратапанімія Беларусі

У час зьбіраньня матар’ялаў для Дыялектычнага атлясу беларускай мовы (к. 40-х -- 50-я гг. XX ст.) жыхарам розных вёсак (у нас апытвалі ў Сеўруках) задавалі сярод іншых пытаньне пра мясцовыя назвы «ўгодзьдзяў». Пазьней, на падставе гэтых зьвестак, была выдадзеная кніга «Мікратапанімія Беларусі. Матэрыялы» (Менск, 1974). У ёй можна знайсьці наступныя назвы:

- Ча́ўнішча, н. --- урочышча. Найхутчэй, у кнізе няправільна пастаўлены націск. Гэта, відавочна, [Чаўнішча](#czauniszcza).
- Доўгая гры́ва, ж. --- урочышча, гл. [Доўгая грыва](#hryva).
- Ракі́та, ж. --- урочышча, гл. [Ракіта](#rakita)
- Борак, м. --- урочышча, найхутчэй гэта [Борскае балота](#borskaje), альбо лясок побач зь ім.
- Падраса́, ж. --- урочышча, найхутчэй гэта [Падросьсе](#padrossie).
- Гры́ўкі, мн. --- урочышча.

На жаль, у кнізе не пазначаныя дакладныя месцы, да якіх адносяцца гэтыя тапонімы, таму вызначыць, дзе знаходзіліся *Грыўкі* на гэты момант не ўяўляецца магчымым.

### Топонимический словарь Гомеля и Гомельского района

Прыведзеныя ніжэй назвы ўзятыя з кнігі А.Ф. Рогалева «Топонимический словарь Гомеля и Гомельского района» (Гомель, 2012). Паводле ягоных словаў, яны былі запісаныя ў 80-х -- 90-х гг. XX ст. студэнтамі філфаку ГДУ у час летняй практыкі. На жаль, іх зусім мала, кніга напісаная па-расейску, назвы ня маюць націскаў, перадаюцца не ў арыгінальным гучаньні, а ў адаптаваным да расейскага вымаўленьня, і, што найгорш, для паловы зь іх адсутнічае дакладная геаграфічная прывязка.

- *Завузак* або *Узкое* -- гл. [Вузька](#vuzka).
- *Челнище* -- у кнізе сказана, што гэта балота ў ваколіцах Чонак, гл. [Чаўнішча](#czauniszcza).
- *Долгая грива* -- апісаньне без дакладнай прывязкі (луг ля Сеўрукоў, пасярэдзіне -- выцягнутае ўзвышша), але, відавочна, што гаворка пра [Доўгую грыву](#hryva), пра якую напісана вышэй.
- *Дубровка* -- выган і дарога ля выгану. На жаль, у кнізе памылка: сказана, што дарога зьвязвала ў мінулым Сеўрукі з Хутарам. Альбо гэта не памылка, і ля Сеўрукоў па розныя бакі ад вёскі было дзьве мясьціны з адной назвай, што ня надта праўдападобна. Таму я думаю, што насамрэч, гэта [Дубраўка](#dubrauka), што між Палянай і Сеўрукамі.
- *Ближний Бук* і *Дальний Бук* -- ручаі, левыя прытокі Сожа ў раёне Чонак. Дакладная геаграфічная прывязка адсутнічае. А.Ф. Рогалеў лічыць, што назва паходзіць ад наяўнага ў некаторых славянскіх і балцкіх мовах слова «буга», якое азначае «сырое, багністае месца» або «берагавы лес ці кустоўе, якія залівае паводка».
- *Бреусова круча* -- высокі бераг Сожа ля Чонак, назва паходзіць ад прозьвішча вяскоўца Брэвуса. Праблема ў тым, што Брэвусы сеўрукоўцы, таму, найхутчэй, тут памылка ў запісах, і гэтую назву мела стромае месца ў Сеўруках, ля вуліцы Берагавой, дзе Брэвусы й жылі.
- *Волковня́* (Валкаўня́) -- луг у ваколіцах Сеўрукоў. Назва выводзіцца ад слова «волкі», якое мае значэньне «вільготны», «сыры» (ад якога таксама паходзіць «Валака»). Ізноў праблемы з удакладненьнем. Варыянты знаходжаньня -- на захад ад Паляны (гл. [Красная лаза](#laza)), бліжэй да Сожа, на поўнач ад Сеўрукоў між старым і сучасным рэчышчамі Сожа (найбольш імаверны варыянт, бо там шмат забалочаных мясьцін). Месца націску й вымаўленьне былі высьветленыя ў прыватным ліставаньні са сп. Рогалевым.

## Ваколіцы

### Новая Беліца

- Сасоньнік -- у раёне скрыжаваньня вуліц Зайцава й Будзённага. Тут яшчэ хапае соснаў, што падказвае адкуль пайшла назва.
- Масьці́шча -- колішняя вёска, сучасная вуліца Зайцава на ўсход ад скрыжаваньня з вуліцай Будзённага да, прыблізна, скрыжаваньня з вуліцай Белага.
- Пяскі́ -- колішняя вёска, у раёне скрыжаваньня вуліц Будзённага й Севастопальскай.
- <a id="rauczak">Раўча́к</a> -- ручай у раёне прыпынку «9 мая», ідзе паралельна вуліцы Зайцава і ўпадае ў затоку Сож. Колішняя назва -- [Падзярача](#padziaracza).
- Смаля́рка -- у раёне скрыжаваньня вуліц Тэхнічнай і 1-й Тэхнічнай, прадпрыемства «Лесахімучастак», там займаліся загатоўкай сасновай смалы.
