# Мясьціны

Некалі я даваў усе назвы, якія даведаўся ў сваёй бабулі, на wikimapia.org ды maps.google.com. Але спачатку google закрылі праект калектыўнай працы з мапамі, а потым нейкія вандалы павыдалялі амаль усё, што я дадаў, і засталіся толькі «Круглае балота», «Восаў» ды «Доўгая грыва». Добра, што на wikimapia.org можна паглядзець выдаленыя аб’екты, гэтак я здолеў аднавіць усе назвы, бо спачатная папяровая вэрсія ды здымак экрану былі страчаныя.

У тэксьце прынятыя наступныя скарачэньні: *гл.* --- глядзі, *тксм* --- таксама, *ж.* --- жаночага роду, *м.* --- мужчынскага роду, *н.* --- ніякага роду, *мн.* --- множнага ліку, *воз.* --- возера.

## Месцы й тлумачэньні

## Чонкі й Сеўрукі

- <a id="padziaracza">Падзяра́ча</a>, *ж.* --- поле, абмежаванае гомельскай аб’язной дарогай і дарогай на Чонкі. Назва паходзіць ад рачулкі, якая працякала на поўнач ад поля, цяпер яна вядомая як [Раўчак](#rauczak).
- Во́саў, *м.* --- могілкі на поўдзень ад Падзярачы. Часам так маглі называць паўднёвую частку Хутара.
- <a id="hryva">До́ўгая гры́ва</a>, *ж.* --- луг на поўдзень ад Сеўрукоў, на ўсход ад былога калгаснага сада. У паўночнай частцы сёньня знаходзіцца каналізацыйная станцыя. На лузе маецца выцягнутае ўзвышша, якое звычайна называецца «грывай».
- <a id="pierakavyja">Перакавы́я</a>, *мн.* --- колішняе поле на захад ад Сеўрукоў, там дзе цяперака вуліцы з арыгінальнымі назвамі 1, 2 й 3-я Палявыя. Як казала бабуля: «бо там рады́ былі ўспаханыя ўпоперак».
- Праго́н, *м.* -- Савецкі завулак. Слова «прагон» мае ў нашых краях значэньне «праход для скаціны» або «сьцежка, пратаптаная скацінай».
- <a id="dubrauka">Ду́браўка</a>, *ж.* --- луг між Палянай і Сеўрукамі ў раёне Прагона, з поўначы абмежаваны дарогай. Паводле А.Ф. Рогалева словам «дубраўка» на Палесьсі называюць ня толькі лес, але й луг ці балота з драбналесьсем.
- <a id="laza">Кра́сная лаза́</a>, *ж.* --- луг між Палянай і Сожам, на жаль, дакладнага месца на даны момант невядома. Названы так, бо там шмат лазы з чырвонай карой.

![Сеўрукоўскія мясьціны на мапе](img/sieuruki.jpg)

- Кру́глае бало́та, *н.* --- сажалка на поўдзень ад былога калгаснага сада, былы кар’ер. Магчыма, кар’ер той быў выкапаны не для здабываньня нейкіх рэсурсаў, гліны ці торфу, а для асушэньня навакольнага балота. *Гл.* *тксм* [Чаўнішча](#czauniszcza).
- <a id="czauniszcza">Чаўні́шча</a>, *н.* --- поле (ці луг) на поўдзень ад Круглага балота. Паводле старых картаў амаль уся гэтая мясцовасьць была забалочаная, таму можна дапусьціць, што спачатку Чаўнішча адносілася да ўсяго балота, а потым, калі быў выкапаны кар’ер, то яго сталі называць Круглам балотам, а Чаўнішчам -- тэрыторыю на поўдзень ад яго, а на поўнач ад яго зрабілі сад.
- <a id="padrossie">Падро́сьсе</a>, *н.* --- луг, абмежаваны з усходу канавай, што праходзіць на захад ад былога калгаснага сада, з захаду --- невялікім полем (цяпер там агароды) на ўсход ад вул. Піянэрскай, з поўначы --- аўтадарогай. У заходняй частцы падзабалочаная лагчына, якую так і называлі --- лашчына або лашчынка.
- <a id="borskaje">Бо́рскае бало́та</a>, *н.* --- колішняе балота на поўнач ад Чонак, адразу за аўтадарогай, там дзе цяпер канава.
- <a id="slepiaciszcza">Сьлепяці́шча</a>, *н.* --- луг між Борскім балотам, Палянай і Сожам.
- <a id="rakita">Ракі́та</a>, *ж.* --- колішняе поле на захад ад калгасу. Цяпер тут будуюць каменнае гета «Чонкі-2». Названае так, бо там было шмат кустоў ракіты.
- <a id="sieliszcza">Се́лішча</a>, *н.* --- луг між Валакой (гл. ніжэй), Ракітай і вёскай. Некалі там быў пагорак, вядомы як «Се́лікава гара́», зьнішчаны ў савецкі час. Хто такі «Се́лік» зьвестак не засталося.
- Каштано́ва або Гера́сімава вулачка, *ж.* --- кавалак сучаснай вуліцы Камсамольскай між Кастрычніцкай і Сонечнай. Назва паходзіць ад прозьвішчаў ці мянушак колішніх жыхароў: Каштановых ці Герасімавых, адпаведна.

![Чонкаўскія мясьціны на мапе](img/czonki.jpg)

- <a id="valaka">Валака́</a>, *ж.* --- ці то старое рэчышча, ці то проста пратока Сожа на захад ад Ракіты. Паводле А.Ф. Рогалева слова «валака» азначае «забалочанае месца».
- <a id="vuzka">Ву́зька</a>, *ж.* --- старое рэчышча Сожа, сёньня вядомае таксама як *воз.* Вузкае або «Старык».
- <a id="razdory">Раздоры</a>, *мн.* --- луг за Вузькай (на правым беразе).
- Га́ліцкае, *н.* --- луг на поўдзень ад Вузькі (на левым беразе).
- Кара́сікава ўрочышча, *н.* --- дакладнага месца ўжо ня памятаю. Недзе ў лесе на дарозе ў Галіцкае.
- Во́сіпава ўрочышча, *н.* --- ўвогуле нічога не вядома, як быццам бы названае ў гонар лесьніка.

![Іншыя мясьціны на мапе](img/meadows.jpg)

## Назвы, узятыя зь літаратуры

### Мікратапанімія Беларусі. Матэрыялы

У час зьбіраньня матар’ялаў для Дыялектычнага атлясу беларускай мовы (к. 40-х -- 50-я гг. XX ст.) жыхарам розных вёсак (у нас апытвалі ў Сеўруках) задавалі сярод іншых пытаньне пра мясцовыя назвы «ўгодзьдзяў». Пазьней, на падставе гэтых зьвестак, была выдадзеная кніга «Мікратапанімія Беларусі. Матэрыялы» (Менск, 1974). У ёй можна знайсьці наступныя назвы:

- Ча́ўнішча, *н.* --- урочышча. Найхутчэй, у кнізе няправільна пастаўлены націск. Гэта, відавочна, [Чаўнішча](#czauniszcza).
- До́ўгая гры́ва, *ж.* --- урочышча, *гл.* [Доўгая грыва](#hryva).
- Ракі́та, *ж.* --- урочышча, *гл.* [Ракіта](#rakita)
- Бо́рак, *м.* --- урочышча, найхутчэй гэта [Борскае балота](#borskaje), альбо лясок побач зь ім.
- Падраса́, *ж.* --- урочышча, найхутчэй гэта [Падросьсе](#padrossie).
- Гры́ўкі, *мн.* --- урочышча.

На жаль, у кнізе не пазначаныя дакладныя месцы, да якіх адносяцца гэтыя тапонімы, таму вызначыць, дзе знаходзіліся *Грыўкі* на гэты момант не ўяўляецца магчымым. Можна толькі выказаць гіпотэзу, што гэта луг на захад ад [Перакавых](#pierakavyja), там якраз такі краявід, з «грыўкамі».

### Топонимический словарь Гомеля и Гомельского района

Прыведзеныя ніжэй назвы ўзятыя з кнігі А.Ф. Рогалева «Топонимический словарь Гомеля и Гомельского района» (Гомель, 2012). Паводле ягоных словаў, яны былі запісаныя ў 80-х -- 90-х гг. XX ст. студэнтамі філфаку ГДУ у час летняй практыкі. На жаль, іх зусім мала, кніга напісаная па-расейску, назвы ня маюць націскаў, перадаюцца не ў арыгінальным гучаньні, а ў адаптаваным да расейскага вымаўленьня, і, што найгорш, для паловы зь іх адсутнічае дакладная геаграфічная прывязка.

- *Завузак* або *Узкое* --- *гл.* [Вузька](#vuzka).
- *Челнище* --- у кнізе сказана, што гэта балота ў ваколіцах Чонак, *гл.* [Чаўнішча](#czauniszcza).
- *Долгая грива* --- апісаньне без дакладнай прывязкі (луг ля Сеўрукоў, пасярэдзіне --- выцягнутае ўзвышша), але, відавочна, што гаворка пра [Доўгую грыву](#hryva), пра якую напісана вышэй.
- *Дубровка* --- выган і дарога ля выгану. На жаль, у кнізе памылка: сказана, што дарога зьвязвала ў мінулым Сеўрукі з Хутарам. Альбо гэта не памылка, і ля Сеўрукоў па розныя бакі ад вёскі было дзьве мясьціны з адной назвай, што ня надта праўдападобна. Таму я думаю, што насамрэч, гэта [Дубраўка](#dubrauka), што між Палянай і Сеўрукамі.
- *Ближний Бук* і *Дальний Бук* --- ручаі, левыя прытокі Сожа ў раёне Чонак. Дакладная геаграфічная прывязка адсутнічае. А.Ф. Рогалеў лічыць, што назва паходзіць ад наяўнага ў некаторых славянскіх і балцкіх мовах слова «буга», якое азначае «сырое, багністае месца» або «берагавы лес ці кустоўе, якія залівае паводка».
- *Бреусова круча* --- высокі бераг Сожа ля Чонак, назва паходзіць ад прозьвішча вяскоўца Брэвуса. Праблема ў тым, што Брэвусы сеўрукоўцы, таму, найхутчэй, тут памылка ў запісах, і гэтую назву мела стромае месца ў Сеўруках, ля вуліцы Берагавой, дзе Брэвусы й жылі.
- *Волковня́* (Валкаўня́) --- луг у ваколіцах Сеўрукоў. Назва выводзіцца ад слова «волкі», якое мае значэньне «вільготны», «сыры» (ад якога таксама паходзіць «Валака»). Ізноў праблемы з удакладненьнем. Варыянты знаходжаньня -- на захад ад Паляны (гл. [Красная лаза](#laza)), бліжэй да Сожа, на поўнач ад Сеўрукоў між старым і сучасным рэчышчамі Сожа (найбольш імаверны варыянт, бо там шмат забалочаных мясьцін). Месца націску й вымаўленьне былі высьветленыя ў прыватным ліставаньні са сп. Рогалевым.

## Ваколіцы

### Новая Беліца

- Сасо́ньнік, *м.* --- у раёне [скрыжаваньня вуліц Зайцава й Будзённага](https://www.openstreetmap.org/#map=17/52.369075/31.013052). Тут яшчэ хапае соснаў, што падказвае адкуль пайшла назва.
- Масьці́шча, *н.* --- колішняя вёска, [сучасная вуліца Зайцава на ўсход ад скрыжаваньня з вуліцай Будзённага да, прыблізна, скрыжаваньня з вуліцай Белага](https://www.openstreetmap.org/#map=17/52.369593/31.015842).
- Пяскі́, *мн.* --- колішняя вёска, у раёне [скрыжаваньня вуліц Будзённага й Севастопальскай](https://www.openstreetmap.org/#map=17/52.377204/31.014254).
- <a id="rauczak">Раўча́к</a>, *м.* --- ручай у раёне [прыпынку «9 мая»](https://www.openstreetmap.org/#map=16/52.37542/31.02970), ідзе паралельна вуліцы Зайцава і ўпадае ў затоку Сож. Колішняя назва --- [Падзярача](#padziaracza).
- Смаля́рка, *ж.* --- у раёне скрыжаваньня вуліц Тэхнічнай і 1-й Тэхнічнай, [прадпрыемства «Лесахімучастак»](https://www.openstreetmap.org/#map=17/52.363638/31.026678), там займаліся загатоўкай сасновай смалы.
