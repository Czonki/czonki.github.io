# Спроба рэканструяваньня гаворкі на паўднёвы захад ад Гомля

Гомельскі раён адносіцца да сярэднебеларускіх гаворак, г.зн. тых гаворак, на аснове якіх была створана літаратурная мова. Але ж у аснову яе паклалі паўночна-заходнія, маладэчанска-віленскія гаворкі, таму варта чакаць, што ў нас будуць пэўныя адрозьненьні ад літаратурнага стандарту.

Для рэканструяваньня нашай гаворкі мы будзем выкарыстоўваць найперш Дыялектычны атляс беларускай мовы (ДАБМ), пры стварэньні якога праводзілі дасьледаваньні ў Сеўруках у 1949 і 1957 гг. (у сьпісе абсьледаваных пунктаў маюць нумар 911), пры неабходнасьці будзем карыстацца зьвесткамі сабранымі ў Сукачоўцы (сучасная афіцыйная назва Стукачоўка) у 1950 і 1955 гг. (п. 914), Новых Цярэшкавічах у 1954 г. (п. 916), Прыбытках у 1949 (п. 938), Зялёных Луках у 1953 і 1955 гг. (п.905), Воўкавіцкім Крупцы (сучасная афіцыйная назва Урыцкае) у 1949 і 1959 гг. (п. 906) і Пакалюбічах у 1949 і 1959 гг., (п. 934). Таксама будзе выкарыстоўвацца Лексычны атляс беларускіх народных гаворак (ЛАБНГ), пры стварэньні якога праводзілі дасьледаваньні ў Бабовічах у 1972 і 1984 гг., розныя дыялектныя слоўнікі ды іншыя запісы, і, безумоўна, уласныя ўспаміны ды ўспаміны сваякоў.

Як адзначана ў разьдзеле пра гісторыю вёсак, тут не было беларускага насельніцтва, якое б пражывала на пастаяннай аснове стагодзьдзямі. Пасьля перасяленьня Сеўрукоў у Новую Беліцу, яны заселеныя ізноў людзьмі з розных куткоў паўднёва-ўсходняй Беларусі, што не магло не адбіцца на стракатасьці гаворкі. У нечым падобны лёс мелі й Чонкі. Заснаваныя расейскімі стараверамі, у пачатку XX ст. яны пачынаюць засяляцца выхадцамі зь іншых вёсак, а то й раёнаў. У сувязі з гэтым, а ні ў Сеўруках, а ні ў Чонках не было адной маналітнай гаворкі, а былі, хутчэй, некалькі розных гаворак, якія ўплывалі адна на адну. Такім чынам, не ўяўляецца магчымым рэканструяваць уласна-чонкаўскую ці ўласна-сеўрукоўскую гаворку, але, калі ўзяць большы абсяг, далучыўшы зьвесткі зь іншых вёсак, то можна атрымаць нешта падобнае да таго, чым карысталіся жыхары гэтых вёсак.

## Пералік асаблівасьцяў гаворкі

Тут найперш выкарыстоўваецца ДАБМ, карты й камэнтары да іх (яны у тэксьце будуць называцца Камэнтары). Кожны пункт --- гэта асобная карта, на якой адлюстравана зьява, у якой зафіксавана адрозьненьне ад літаратурнай мовы. Пры гэтым адрозьненьнем можа быць як зьява, якая адсутнічае ў літаратурнай мове, якая выяўляецца іначай, або, наадварот, нейкая зьява літаратурнай мовы ў нас адсутнічае. Некаторыя пункты, якія не фіксуюць ніякіх адрозьненьняў, прыведзеныя для паўнейшага ўяўленьня аб тых ці іншых зьявах мовы.

У тэксьце могуць выкарыстоўвацца наступныя скарачэньні: ПнУ --- паўночна-ўсходні (дыялект), ПдЗ --- паўднёва-заходні (дыялект). Пры перадачы гучаньня мы ня будзем карыстацца ані міжнародным фанэтычным альфабэтам, ані транскрыпцыяй, прынятай у ДАБМ, бо наша мэтавая група --- людзі без спэцыяльнай філялягічнай адукацыі, таму мы будзем карыстацца напісаньнем максымальна блізкім да звычайнага беларускага правапісу, толькі для асобных выпадкаў будзем выкарыстоўваць квадратныя дужкі \[\] для перадачы *гукаў*. Напрыклад, \[а\] азначае гук **а**, які можа перадавацца літарай **а** пасьля цьвёрдых зычных, і літарай **я** пасьля мяккіх. Напісаньне \[ь\] азначае гук азначае невыразны галосны гук, падобны на **і** або **е** ў залежнасьці ад кантэксту, які стаіць пасьля мяккай зычнай, у той жа час **ь** бяз дужак азначае мяккасьць папярэдняга зычнага. Літара **ъ** не выкарыстоўваецца ў беларускай мове, таму няма сэнсу пісаць \[ъ\] для перадачы невыразнага гуку, які стаіць пасьля цьвёрдых зычных. Яшчэ адно адрозьненьне ад звычайнага правапісу --- усе гукі трэба вымаўляць менавіта так як напісана, г.зн. *хлеб* мусіць мець гук **б** у канцы, а не **п**. Літарамі **ě** і **ѣ** пазначаны *яць* --- гук, які некалі існаваў у праславянскай мове, і замест якога ў літаратурнай мове выкарыстоўваецца **е**.

### Фанэтыка

* Тыпы вакалізму першага складу перад націскам пасьля цьвёрдых зычных (гл. ДАБМ №1). Усе навакольныя вёскі маюць недысыміляцыйнае аканьне, г.зн. ненаціскное **а** вымаўляецца як **а**. А вось для Сеўрукоў таксама зафіксавана дысыміляцыйнае аканьне, г.зн. замест **а** вымаўляецца невыразны гук, пазначаны літарай **ъ**, але як ён гучаў у Камэнтарах да карты не раскрываецца. Звычайна такое дысыміляцыйнае аканьне ўласьціва жыхарам усходу Віцебскай і Магілёўскай абласьцей, у Гомельскай жа яно сустракаецца толькі ў Чачэрскім і Кармянскім раёнах. Так што, магчыма, пэўныя сеўрукоўцы паходзяць з тых краёў.

  Прыклады з Камэнтароў: *сталы́, нагі́, сталу́, пашлі́, касі́ў, прасі́ў, на вадзе́, на назе́; вада́, нага́, стая́ў, стральба́, мая́, твая́; вадо́й, наго́й, дамо́ў, каро́ва, бара́н; трава́, дава́й, сказа́ў* (першае абсьледаваньне); *сталы́, валы́, двары́, касі́ў, стагі́, насі́ў, хадзі́ў, прасі́ць, кажу́х, хаду́н, каню́, нъ расу́, нъ вадзе́, нъ стале́, гарэ́ў; въда́, нъга́, къва́ль, къня́, пъмя́ў, мъя́, твъя́, пъдня́ць, пъбра́ць, къмпа́нія, бъга́ты; паро́й, вадо́й, наго́й, дамо́ў, паро́г, маро́з, варо́ты, каро́ва, даро́га, панё́с, падвесьць; забо́та, забо́р, далё́ка, садо́к, замо́к; бъра́н, тръва́, къра́сь, скъза́ць, дъва́й, мъла́я* (паўторнае абсьледаваньне).

* Тыпы вакалізму першага складу перад націскам пасьля мяккіх зычных (гл. ДАБМ №4). У Сеўруках зона «вакалізму нявысьветленага тыпу», бо першая экспэдыцыя выявіла «іканьне», а другая — «моцнае яканьне». У навакольных вёсках: у Новых Цярэшкавічах адначасова прысутнічаюць і «моцнае яканьне», і «еканьне», тое ж у Сукачоўцы, але ж «еканьне» толькі ў адзінкавых выпадках, у Прыбытках «дысыміляцыйнае яканьне віцебскага тыпу» (**і** перад \[а\], \[э\], **я** перад астатнімі галоснымі: *вісна́, вісьне́, біда́, бідзе́*, але *вясно́й, вясну́, бядо́й, бяду́*), у Пакалюбічах «дысыміляцыйнае яканьне беларускага тыпу» (**і** перад \[а\], **я** перад астатнімі галоснымі: *вісна́, біда́*, але *вясьне́, вясно́й, вясну́, бядзе́, бядо́й, бяду́*) у Воўкавіцкім Крупцы --- «моцнае яканьне», у Зялёных Луках сытуацыя падобная на Сеўрукоўскую: наяўнасьць «іканьня» (у нашчадкаў «мужыкоў») і «моцнага яканьня» (у нашчадкаў шляхты).

  Прыклады з Камэнтароў: *віла́, нісла́, сіло́, віду́, біда́, у лісу́, пабілю́, вісё́лы, нісо́м, дзінё́к, піці́, ліжа́ць, плічо́, прывіжу́, глідзела, ліжы́* (першае абсьледаваньне); *вясна́, мяла́, сьцяна́, гняздо́, зьмялю́, дзяля́нка, вясе́льля, мяце́ліца, пята́, вяза́ць, вяжу́* (паўторнае абсьледаваньне).

* Галосны на месцы «о» ў другім складзе перад націскам пасьля цьвёрдых зычных (гл. ДАБМ №8). У навакольных вёсках --- выключна **а**, у Сеўруках **а** і, часам, «іншыя варыянты». У Камэнтарах напісана, што знакам *ъ* пазначаны «сярэдні гук паміж **а** і **ы**».

  Прыклады з Камэнтароў: *галъва́, малъды́, тапара́, малако́, палюбі́ць, папала́м, па двара́х, гълубо́ў, папаі́ць*.

* Галосны на месцы «о» ў другім складзе перад націскам у суседзтве з зычнымі губнымі, заднеязычнымі й \[л\] або галосным \[у\] ў наступным складзе (гл. ДАБМ №9). Ніякіх адхіленьняў ад літаратурнага вымаўленьня, выключна **а**.

* Галосны на месцы «е» ў другім складзе перад націскам у прыстаўцы пера- (гл. ДАБМ №10). Матар’ялы зь Сеўрукоў адсутнічаюць як на карце, так і ў Камэнтарах. У Новых Цярэшкавічах, Зялёных Луках і Воўкавіцкім Крупцы --- **е** (*перамы́ць*, *перапё́лка*), у Сукачоўцы --- **а** (*парамы́ць, парапё́лка*). У Пакалюбічах **і** (*пірамы́ць, пірапё́лка*) і **а**. З Прыбытак матар’ялу няма.

* Галосны на месцы «е» ў трэцім складзе перад націскам (гл. ДАБМ №11). У Сеўруках зафіксавана **і** (*вірацяно́, вілічыня́, зіленава́ты*). У Новых Цярэшкавічах і Прыбытках --- **е** (*верацяно́, велічыня́, зеленава́ты*). У іншых --- **е**, **я** (*вярацяно́*), **і**. У камэнтарах да ДАБМ таксама прыведзены варыянт з **а**, *варацяно́*, але тут, найхутчэй, меў месца не фанэтычны працэс, а аналёгія са словамі *вароты, варочаць* і т.п. Таксама ў Пакалюбічах запісаны варыянт *вэрацяно́*, але, найхутчэй, гэта памылка запісу, бо на тэрыторыі беларускай мовы такое вымаўленьне зафіксавана толькі на поўдзень ад Прыпяці, ля самай мяжы з Украінай. Калі браць большы абсяг тэрыторый вакол Гомля, то найчасьцей сустракаецца паўднёва-заходняе вымаўленьне зь **е**, потым **я**, і толькі потым паўночна-ўсходняе **і**.

* Галосны на месцы «о» пасьля цьвёрдых зычных у пасьлянаціскным адкрытым неканцавым складзе (гл. ДАБМ №12) і галосны на месцы «о» пасьля цьвёрдых зычных у пасьлянаціскным канцавым закрытым складзе ў аснове слова (гл. ДАБМ №13). Найбліжэйшыя абсьледаваныя вёскі маюць толькі **а**, у Сеўруках у дадатак да яго «іншыя варыянты» (**ъ**).

  Прыклады з Камэнтароў: *э́тага*, *вы́прасіць*, *го́рада*; *у го́ръдз\[ь\]*, *го́лъса*, *е́тъга*, *до́ръга*, *бе́лъга*; *го́рат*, *ко́лас*, *хо́лад*, *ло́дък*, *го́ръд*, *ко́лъс*, *го́лъс*, *мо́лът*, *ку́бък*, *во́лъс*.

* Галосны на месцы «е» (зь «е» і «ě») у пасьлянаціскным неканцавым адкрытым складзе (гл. ДАБМ №15). Звычайна **е**, але бываюць і «іншыя варыянты»: *во́зера, во́з\[ь\]ра, сё́л\[ь\]та*, пры гэтым гучаньне \[ь\] невядомае: «магчыма, сярэдні гук паміж \[е\] і \[а\]». У Пакалюбічах **і** ці **ь** (*во́зіра, сё́літа*) і **я**, у Зялёных Луках **і** (гл. тксм заўвагу пра дзьве сыстэмы вакалізму першага складу перад націскам), у астатніх --- **е** і **я** (*во́зяра*). У нас былі **е** і **я** (*во́зера, сё́лята*).

* Галосны на месцы «е» ў пасьлянаціскным закрытым канцавым складзе ў аснове слова (гл. ДАБМ №16). У камэнтарах да гэтага пункту Сеўрукі пералічаныя сярод паселішчаў з дысыміляцыйным яканьнем: «У гаворках з дісімілятыўным яканнем **ь** і **и** картаграфуюцца як гук \[и\] (у нас. пп. ... 911)», у той час як у папярэднім пункце яны *не былі* сярод паселішчаў з *дысыміляцыйным* яканьнем, дый увогуле ў ДАБМ №4 яны аднесеныя да паселішча зь «нявысьветленым вакалізмам»! Калі гэта памылка, то **ь** тут, як і ў папярэднім запісе, «магчыма, сярэдні гук паміж \[е\] і \[а\]». У Сукачоўцы, Воўкавіцкім Крупцы і Новых Цярэшкавічах --- **я** (*восянь*, *хлопяц*), у Прыбытках **я** і **е**. У Пакалюбічах **я** і **і**, у Зялёных Луках --- толькі **і**. У нас, наколькі памятаем, быў хутчэй **е**.

  Прыклады з Камэнтароў: *вецяр, па́ліц; ве́ц\[ь\]р, во́с\[ь\]нь, хло́п\[ь\]ц, дзе́в\[ь\]р, па́л\[ь\]ц*.

* Галосны на месцы «е» ў канцавым адкрытым складзе ў форме назоўна-вінавальнага склону адзіночнага ліку назоўнікаў ніякага роду зь мяккай асновай (гл. ДАБМ №17). Сеўрукі --- **я** (*каменьня, вецьця*), Прыбыткі й Новыя Цярэшкавічы --- **е** (*каменьне, вецьце*), Сукачоўка --- **я** і **е**, астатнія --- **я**. У нас, наколькі памятаем, быў хутчэй **я**. Агулам, па большай частцы Беларусі абодва гукі ўжываюцца паралельна.

* Ненаціскны галосны на месцы «ě» ў канчатках меснага склону адзіночнага ліку назоўнікаў (гл. ДАБМ №18). Ва ўсіх пераважае **і** (*у ха́ці, у ле́сі*), але ў Сеўруках сустракаюцца «іншыя варыянты» (\[ь\]), а ў Прыбытках **е** (*у ха́це, у ле́се*).

  Прыклады з Камэнтароў: *на рабо́ці, у калга́сі, нъ заво́дз\[ь\], у калхо́з\[ь\], у ле́с\[ь\], нъ рабо́ц\[ь\], у хац\[ь\], на ме́сьц\[ь\], у бало́ц\[ь\]*.

* Галосны на месцы «я» ў пасьлянаціскным закрытым складзе ў аснове слова (гл. ДАБМ №19). Ва ўсіх вёсках зафіксаваны, выключна або разам зь іншымі варыянтамі, гук \[а\] (*за́яц*, *па́мяць*). У Пакалюбічах і Зялёных Луках таксама быў **і** (або \[ь\], прыклады ў Камэнтарах адсутнічаюць) (*за́іц, па́міць*), а ў Сеўруках **і** і **е** (*за́ец, па́мець*).

* Галосны на месцы «я» ў пасьлянаціскным закрытым складзе ў форме давальнага склону множнага ліку назоўнікаў зь мяккай асновай (гл. ДАБМ №20). Няма адхіленьня ад літаратурнай мовы: **я** (*ві́шням, ка́плям*). У «ікаючых» Зялёных Луках таксама сустракаўся **і** (*ві́шнім, ка́плім*), але ж часьцей *я*.

* Галосны на месцы «у» ў слове *субота* (гл. ДАБМ №21). Сустракаюцца два варыянты: *субо́та* і, часьцей, *сыбо́та*. Я ад сваіх бабулі й прабабулі чуў толькі *сыбо́та*.

* Дзеясловы з суфіксам *-ва-* без папярэдняга галоснага або з тым ці іншым папярэднім галосным (**-ва-**, **-ыва-**, **-ъва-**, **-ава-**, **-ува-**, **-ова-**) (гл. ДАБМ №25). У Сеўруках зафіксаваны толькі **-ыва-** (*расказываць*). У іншых вёсках сустракаюцца й іншыя варыянты: літаратурны **-ва-**, **-ыва-**, **-ава-** і нават **-ува-**. Асаблівасьць Сеўрукоў і Воўкавіцкага Крупца --- вымаўленьне слова *абманваць* з суфіксам **-іва-**: *абманіваць*.

* Вымаўленьне словаў *аржаны* (гл. ДАБМ №26), *ільняны* (гл. ДАБМ №27). Зафіксаваныя *аржаны*, *іржаны*, *ржаны*; *ільняны*, *льняны*, у суседзяў таксама сустракаецца *альняны*.

* Вымаўленьне словаў *авёс* (гл. ДАБМ №29), *мёд* (гл. ДАБМ №30), *памерла* (гл. ДАБМ №32). 1) *Авёс*, сустракаецца *аўёс*, у Сукачоўцы *аўёс*, у Прыбытках *авёс*, *аўёс* і ўласьцівае паўднёвай частцы раёну *авес*, астатнія --- *авёс*. 2) *Мёд*. У Сукачоўцы *мёд* і *м’ёд*, у Прыбытках *мед*, у астатніх *мёд*. 3) Выключна *памёрла*.

* Галосны на месцы этымалягічнага «ě» ў націскным складзе (гл. ДАБМ №34). У Сеўруках (без удакладненьня) і Прыбытках (у жанчын старэйшага пакаленьня) зафіксаваны *закрыты э*, гук сярэдні між \[э\] і \[і\], пазначаны знакам *ê*, але ж часьцей сустракаўся \[э\], у астатніх вёсках --- выключна звычайны \[э\].

  Прыклады з Камэнтароў: *хлêб, лêс, сêна, сьвêт, бêлы, палêна, êхаць, ве́цер, у се́не, паве́сіць, пе́сьня, ме́сец, ве́нік, е́сьці, па сталê, па руцэ́, мнê, табê, хле́б, ле́с, ле́та, ве́к, се́на, сьве́т, дзе́д, сьме́лы, це́ста, це́сны, ме́ра, пабе́г, чълаве́к, нъ стале́, нъ сьцяне́, нъ руцэ́, мне́, табе́*.

* Націскны галосны пасьля шыпячых у інфінітыве і формах прошлага часу дзеясловаў тыпу *маўча́ць*, *дрыжа́ць*, *крыча́ць* (гл. ДАБМ №36). У Сеўруках і Зялёных Луках зафіксаваныя **а** і **э**, у астатніх --- толькі **а**. Галосны **э** ўласьцівы паўночна-ўсходняму дыялекту, **а** --- паўднёва-заходняму.

  Прыклады з Камэнтароў: *блішчэ́ць*, *крыча́лі*, *крычэ́лі*, *крыча́ў*, *крычэ́ў*, *крыча́ла*, *крычэ́ла*. У Зялёных Луках: *трашчэ́ць*, *блішча́ць*, *блішчэ́ць*, *дрыжа́лі*, *дрыжэ́лі*, *трашча́лі*, *трашчэ́лі*, *маўча́ў*, *трашча́ў*, *трашчэ́ў*, *бурча́ў*, *бурчэ́ў*, *трашча́ла*, *трашчэ́ла*.

* Вымаўленне слова *фасо́ля* (гл. ДАБМ №44). У Сеўруках зафіксаваны варыянт *фасо́ль*, у суседзяў *квасо́ля* і *квасо́ль*. У нас --- *квасо́ля*. 

* Неадрозьніваньне й адрозьніваньне глухіх-звонкіх зычных у канцы слова (гл. ДАБМ №45). Паўсюль канцавы звонкі захоўвае сваё гучаньне: *хле\[б\]*, *гора\[д\]*, *но\[ж\]*, *плу\[г\]*.

* Неадрозьніваньне й адрозьніваньне глухіх-звонкіх зычных перад глухімі зычнымі (гл. ДАБМ №46). У Сеўруках зафіксаваныя асобныя выпадкі аглушэньня звонкіх, а ў суседзяў --- без аглушэньня.

  Прыклады з Камэнтароў: *сало́\[т\]ка*, *жарэ́\[б\]чык*, *ба́\[б\]ка*, *сало́\[д\]ка*, *сусе́\[д\]ка*, *ця́\[ж\]ка*, *ло́\[ж\]ка*, *даро́\[ж\]ка*, *паво́\[з\]ка*.

* Наяўнасьць ці адсутнасьць пратэтычных \[в\], \[γ\], \[h\] перад пачатковымі націскнымі \[о\], \[у\] (гл. ДАБМ №47). У Сеўруках зафіксаваныя асобныя выпадкі адсутнасьці прыстаўных, а ў суседзяў заўжды прысутнічае прыстаўное \[в\].

  Прыклады з Камэнтароў: *о́сень*, *о́зера*, *во́с\[ь\]нь*, *во́з\[ь\]ра*, *во́кны*, *ву́тка*, *ву́ха*, *во́стры*, *ву́ліца*.

* Якасьць пачатковага зычнага ва ўказальных займеньніках *гэты*, *гэны* й вытворных ад іх словах (гл. ДАБМ №49) і ўжываньне ўказальнага займеньніка *гэны* (гл. ДАБМ №186). Абсалютна пераважае варыянт *еты*. У Новых Цярэшкавічах --- *гэты* (у Камэнтарах толькі адно слова), у Зялёных Луках --- *еты*, *гэты* (часьцей *еты*), у Прыбытках --- *еты*, *гэты* й *геты* (у Камэнтарах пазначана, што *етага* ўжываецца часьцей, а *гэтага* --- рэдка). Слова *гэны* адсутнічае.

* Зычныя на месцы мяккіх губных «б», «п», «в» у пазыцыі перад «а» (гл. ДАБМ №50). Пераважаюць мяккія зычныя, у Сукачоўцы й Новых Цярэшкавічах адзначаны таксама цьвёрдыя (*п’яць*, *сп’яць*, *жараб’я* і т.п.).

* Зычныя на месцы мяккага губнога «м» у пазыцыі перад «а» (гл. ДАБМ №51). Пераважаюць мяккія зычныя, у Сукачоўцы й Прыбытках адзначаны толькі цьвёрдыя (*м’ята*, *м’яса*, *м’яць*). З Новых Цярэшкавічаў запісаў няма.

* Вымаўленне зычнага \[с\] у слове *сэрца* (гл. ДАБМ №54). Сеўрукі, Сукачоўка --- *серца*, Прыбыткі, Пакалюбічы, Воўкавіцкі Крупец -- *сэрца*. Увогуле, на ўсходзе пераважае мяккае *с*.

* Вымаўленне зычнага \[с\] у словах *рускі*, *па-руску* (гл. ДАБМ №58). Адзначаныя варыянты зь цьвёрдым і мяккім *с*: *рускі*, *руські*.

* Спалучэньне \[чн\] ці \[шн\] у слове *малочны* (гл. ДАБМ №61) і спалучэньне \[чн\] ці \[шн\] у слове *ручнік* (гл. ДАБМ №62). *Малошны*, *рушнік*. У Новых Цярэшкавічах таксама сустракаўся варыянт *малочны*.

### Марфалёгія

* Націскны канчатак меснага склону адзіночнага ліку назоўнікаў жаночага роду на **-а** з асновай на \[ж\], \[ч\], \[ш\] (гл. ДАБМ №68). Канчатак **-э** (*на мяжэ́*, *у дзяжэ́*, *на сашэ́*).

* Націскны канчатак творнага склону адзіночнага ліку назоўнікаў жаночага роду на **-а** з асновай на цьвёрды зычны (гл. ДАБМ №69) і націскны канчатак творнага склону адзіночнага ліку назоўнікаў жаночага роду на **-а** з асновай на мяккі і зацьвярдзелы зычны (гл. ДАБМ №70). Канчатак **-ою** не зафіксаваны, толькі **-ой** (*сьцяной*, *вадой*, *мяжой*, *зямлёй*).

* Ненаціскны канчатак творнага склону адзіночнага ліку назоўнікаў жаночага роду на **-а** зь цьвёрдай асновай і яго вымаўленьне (гл. ДАБМ №71). У Сеўруках **-ай** (*хатай*), **-ъй** (*хатъй*) і нават **-уй** (*хатуй*), але прыклады ў Камэнтарах адсутнічаюць. У астатніх **-ай**.

* Ненаціскны канчатак творнага склону адзіночнага ліку назоўнікаў жаночага роду на **-а** зь мяккай асновай і яго вымаўленьне (гл. ДАБМ №72). У Сеўруках **-ей** (*вішней*), **-ій/-ьй** (*вішній*), **-юй** (*вішнюй*). У Новых Цярэшкавічах **-ій**/**-ьй**. У астатніх **-яй**. Прыклады ў Камэнтарах адсутнічаюць.

* Форма меснага склону адзіночнага ліку назоўнікаў мужчынскага роду з асновай на \[г\] (гл. ДАБМ №74). Аднолькава ўжываюцца ненаціскны **-е** ці **-і** зь пераходам **г** ў **з** і націскны **-у** безь пераходу: *на лу́зі*, *на лугу́*, *у стагу́*.

* Форма меснага склону адзіночнага ліку назоўнікаў *кажух*, *катух* (гл. ДАБМ №75). Толькі *ў кажуху́*, *у катуху́*.

* Канчатак меснага склону адзіночнага ліку назоўніка *двор* (гл. ДАБМ №76). *На дварэ*.

* Націскны канчатак меснага склону адзіночнага ліку неадушаўлёных назоўнікаў мужчынскага роду з зацьвярдзелай асновай (гл. ДАБМ №77). У Сеўруках толькі **-ы** (*на канцы́*), але прыклад у Камэнтарах толькі адзін. У навакольлі зафіксаваныя **-ы** (рэдка), **-у** і **-э** (часьцей) (*на канцэ́*, *на канцу́*, *у кашэ́*, *у кашу́* і т.п.).

* Націскны канчатак меснага склону адзіночнага ліку неадушаўлёных назоўнікаў мужчынскага роду зь мяккай асновай (гл. ДАБМ №78). У Сеўруках толькі **-і** (*на пні́*, *на дні́*, *нъ камлі́*), у астатніх **-і**, **-е**, **-ю** (*на пне́*, *на пню́*). У Камэнтарах адзначана, што матар’ялу недастаткова, каб рабіць адназначныя высновы.

* Ненаціскны канчатак меснага склону адзіночнага ліку адушаўлёных назоўнікаў мужчынскага роду зь цьвёрдай асновай (гл. ДАБМ №79). У большасьці вёсак толькі **-у** (*аб сы́ну*, *пры бра́ту*, *аб сва́ту*), толькі ў паўночным паралельна зь ім можа зьяўляцца **-е** (*аб сы́не*, *пры бра́це*, *аб сва́це*).

* Форма творнага склону адзіночнага ліку назоўніка *гусь* (гл. ДАБМ №82) і форма творнага склону адзіночнага ліку назоўніка *мыш* (гл. ДАБМ №83). Толькі *гу́сьсю*, але *мы́шшу* (часьцей) і *мы́шай* (радзей).

* Форма назоўнага склону адзіночнага ліку назоўнікаў, якія абазначаюць маладых істот (гл. ДАБМ №84). У Сеўруках толькі **-онак**/**-ёнак** (*цялёнак*, *парасёнак*, *ягнёнак*), у іншых могуць сустракацца формы на **-я** (*цяля*, *парася*, *ягня*), а ў Сукачоўцы нават на **-ё** (*цялё*, адзіны прыклад).

* Форма назоўнага склону адзіночнага ліку назоўнікаў са старым коранем *дѣт-* (гл. ДАБМ №85). У Сеўруках толькі *дзіцёнак*, у іншых могуць сустракацца формы на **-я** (*дзіця*).

* Форма роднага, творнага й меснага склону адзіночнага ліку назоўнікаў, якія абазначаюць маладых істот тыпу *цяля* (гл. ДАБМ №86-88). Аналягічна карце №84: *цялёнка*, *парасёнка*, *ягнёнка*; *цялёнкам*, *парасёнкам*, *ягнёнкам*; *аб цялёнку*, *аб парасёнка*, *аб ягнёнку*. Дзе сустракаюцца формы на *-я*, там ва ўскосных склонах *цяляці*, *парасяці*, *ягняці*, *цяля*, *парася*, *ягня*; *цялём*, *парасём*, *ягнём*; *аб цяляці*, *аб парасяці*, *аб ягняці*.

* Форма назоўнага склону адзіночнага ліку слова *маці* або наяўнасьць адпаведнага яму слова *матка* (гл. ДАБМ №90). Сеўрукі --- толькі *матка*, у іншых --- *матка*, часам *маці* ці *маць*.

* Форма назоўнага склону адзіночнага ліку слова *сьвякроў* або адпаведных яму слоў з тым жа коранем (гл. ДАБМ №91). Толькі *сьвякруха*.

* Форма творнага склону адзіночнага ліку назоўніка *старшыня* (гл. ДАБМ №92). *Старшынём* і *старшынёй*, у іншых сустракаецца *старшыном*. Увогуле, на ўсход ад Дняпра часьцей *старшыном*. Магчыма, блытаніна з вайсковым званьнем старшына.

* Клічная форма назоўнікаў мужчынскага роду (гл. ДАБМ №93). Адсутнічае. У некаторых больш далёкіх вёсках адзначаныя формы кшталту *бра́це* або *бра́ту*. Таксама трэба зазначыць, што ў песьнях клічная форма захоўвалася: «Ко́ню, ты ж мо́й ко́ню, я цябе́ прада́м».

* Клічная форма назоўнікаў жаночага роду (гл. ДАБМ №94). Адсутнічае.

* Форма роднага склону множнага ліку назоўніка *дзень* (гл. ДАБМ №100). *Дней*. У Сукачоўцы таксама сустрэлася форма *днёў*.

* Форма роднага склону множнага ліку назоўнікаў жаночага роду зь цьвёрдай асновай (гл. ДАБМ №101). Нулявы канчатак (*хат*, *сьцен*), у Сукачоўцы таксама сустрэлася форма **-аў** (*хатаў*, *сьценаў*).

* Форма роднага склону множнага ліку назоўніка *поле* (гл. ДАБМ №102). Сеўрукі, Воўкавіцкі Крупец, Зялёныя Лукі --- *палей*, Сукачоўка, Новыя Цярэшкавічы, Прыбыткі --- *палёў*, Пакалюбічы --- абодва варыянты.

* Націскны канчатак давальнага склону множнага ліку назоўнікаў мужчынскага роду зь цьвёрдай і зацьвярдзелай асновай (гл. ДАБМ №103) і націскны канчатак меснага склону множнага ліку назоўнікаў мужчынскага роду з асновай на цьвёрды й зацьвярдзелы зычны (гл. ДАБМ №105). Толькі **-ам** і **-ах** (*дуба́м*, *луга́м*, *нажа́м*; *аб дуба́х*, *аб луга́х*, *аб нажа́х*).

* Утварэньне й род назоўніка *яблык*--*яблыка* (гл. ДАБМ №107). *Яблыка*, хаця ў Прыбытках таксама быў зафіксаваны і *яблык*.

* Утварэньне назоўнікаў з коранем *бров-* (гл. ДАБМ №108). У Сеўруках толькі *брыво́* як у літаратурнай мове, хаця ў іншых вёсках *брыва́* або *броў*.

* Утварэньне і род назоўніка *пасаг*--*пасага* (гл. ДАБМ №109). Зь Сеўрукоў запісы адсутнічаюць, у іншых вёсках *пасаг* або *пасага*.

* Націскны канчатак назоўнага склону адзіночнага ліку прыметнікаў мужчынскага роду (гл. ДАБМ №110) і ненаціскны канчатак назоўнага склону адзіночнага ліку прыметнікаў мужчынскага роду (гл. ДАБМ №111). Ва ўсіх **-ы** (*малады́*, *но́вы*), але ў Сеўруках таксама запісаны **-ый** (*малады́й*, *но́вый*), што яшчэ раз пацьвярджае гіпотэзу аб наяўнасьці даўніх перасяленцаў з больш паўночных рэгіёнаў. На жаль, у Камэнтарах адсутнічае запісаны матар’ял, які б дазволіў ацаніць які канчатак ужываўся часьцей.

* Націскны канчатак меснага склону адзіночнага ліку прыметнікаў мужчынскага й ніякага роду (гл. ДАБМ №117). Сеўрукі, Новыя Цярэшкавічы, Сукачоўка, Зялёныя Лукі --- **-ым** (аб малады́м), Пакалюбічы, Воўкавіцкі Крупец --- у дадатак да яго зафіксавана пранікненьне паўднёва-заходняга **-о́м** (*аб маладо́м*).

* Ненаціскны канчатак меснага склону адзіночнага ліку прыметнікаў мужчынскага й ніякага роду (гл. ДАБМ №118). Сеўрукі, Новыя Цярэшкавічы, Зялёныя Лукі, Пакалюбічы --- толькі **-ым** (*у жо́ўтым*), у іншым могуць трапляцца паўднёва-заходнія **-ам** (часьцей) і **-ум** (радзей) (*у жо́ўтам* і *жо́ўтум*).

* Націскны канчатак роднага склону адзіночнага ліку прыметнікаў жаночага роду (гл. ДАБМ №119). Канчаткі **-о́й** (*маладо́й*) і **-ы́е** (*малады́е*). Канчатак **-ы́е** цікавы тым, што распаўсюджаны толькі на самым ўсходзе Гомельскай і ва ўсходняй палове Магілёўскай абласьцей.

* Ненаціскны канчатак роднага склону адзіночнага ліку прыметнікаў жаночага роду (гл. ДАБМ №120). Канчаткі **-ай** (*но́вай*) і **-ый** (*но́вый*). Канчатак **-ый** распаўсюджаны на той жа тэрыторыі, што й **-ы́е**.

* Ненаціскны канчатак вінавальнага склону адзіночнага ліку прыметнікаў жаночага роду (гл. ДАБМ №124). Канчаткі **-ую** (*но́вую*) і **-аю** (*но́ваю*). Канчатак **-аю** адсутнічае толькі на тэрыторыі паўднёва-заходняга дыялекту.

* Націскны канчатак творнага склону адзіночнага ліку прыметнікаў жаночага роду (гл. ДАБМ №125). У Сеўруках і Пакалюбічах два канчаткі: **-о́й** (*маладо́й*) і **-о́ю** (*маладо́ю*), у астатніх --- толькі **-о́й**. Канчатак **-о́ю** уласьцівы паўднёва-заходняму дыялекту, а таксама, хоць і ў меншай меры, самыму ўсходу Магілёўскай вобласьці.

* Ненаціскны канчатак творнага склону адзіночнага ліку прыметнікаў жаночага роду (гл. ДАБМ №126). У Сеўруках і Воўкавіцкім Крупцы два канчаткі: **-ай** (*но́вай*) і **-аю** (но́ваю), у астатніх --- толькі **-ай**. Канчатак **-аю** распаўсюджаны на той жа тэрыторыі, што й **-о́ю**.

* Пашырэньне форм вышэйшай ступені прыметнікаў з суфіксамі **-ш-** і **-эй** (гл. ДАБМ №130). У Сеўруках і Воўкавіцкім Крупцы адзначаны толькі **-эй** (на карце прыведзеныя як прыклады *вышэ́й*, *ніжэ́й*, *глыбе́й*, але ў Камэнтарах прыведзеныя толькі прыклады для суфікса **-ш-**), для Новых Цярэшкавіч і Зялёных Лук запісаў няма, у Сукачоўцы, Пакалюбічах і Прыбытках --- дзьве формы (у Камэнтарах для **-ш-** *шы́ршы*, *шы́ршыя*, *то́ншы*). Але на наступнай карце форма вышэйшай ступені прыметніка *то́нкі* (гл. ДАБМ №131) для Сеўрукоў пазначана *то́ншы*. З улікам таго, што ў Камэнтарах да карты №130 прыведзеныя словы з суфіксам *-ш-* толькі для Сукачоўкі, Пакалюбіч і Прыбытак, то найхутчэй на карце №131 памылка.

* Форма роднага склону адзіночнага ліку жаночага роду ўказальнага займеньніка *тая* (гл. ДАБМ №135). У Сеўруках *той*, *ты́е*. У паўднёвых суседзяў таксама, у паўночных *той*, *ты́е*, *тэй*, *тэ́е*.

* Форма творнага склону адзіночнага ліку жаночага роду ўказальнага займеньніка *тая* (гл. ДАБМ №137). Толькі *той*, хаця ў Прыбытках таксама *тэй*.

* Форма назоўнага склону множнага ліку азначальнага займеньніка *увесь* (гл. ДАБМ №141). У Сеўруках запісана ўласьцівае ўсходу Віцебскай і Магілёўскай абласьцей, а таксама Кармянскаму й Чачэрскаму раёнам *усі*, хаця ва ўсіх навакольных *усе*.

* Аснова роднага й давальнага склонаў лічэбніка *два* (гл. ДАБМ №143). Паўднёвае *двох*. У іншых пераважна *двох*, але сустракаецца й паўночнае *двух*.

* Аснова творнага склону лічэбніка *два* (гл. ДАБМ №144). Для Сеўрукоў, Пакалюбіч і Прыбытак на карце няма зьвестак, Сукачоўка й Зялёныя Лукі --- *дву-*, Новыя Цярэшкавічы *два-*, Воўкавіцкі Крупец --- *дво-*. Вобласьць асноў *дво-* і *два-* на ўсход ад Дняпра ізаляваная ад іншых абласьцей, дзе яны таксама выкарыстоўваюцца, то бок, яе можна лічыць мясцовай асаблівасьцю, пры гэтым *два-* мае агулам толькі 4 фіксацыі, а *дво-* --- 16.

* Канчатак творнага склону лічэбніка *два* (гл. ДАБМ №145). Сеўрукі --- **-мя** і **-мі**. Сукачоўка й Пакалюбічы --- **-мя**, Новыя Цярэшкавічы й Зялёныя Лукі --- **-ма**, Прыбыткі --- **-ма** і **-мя**, Воўкавіцкі Крупец --- **-мі**, Пакалюбічы --- **-мя**. Пераважае ПнУ форма на **-мя**, радзей сустракаецца ПдЗ на **-ма**, мясцовая, «радзімічанская», на **-мі** --- найрадзей.

* Форма творнага склону лічэбніка *тры* (гл. ДАБМ №146). Для Сеўрукоў --- *трымя* (ПнУ) й *тромі* («радзімічанская»), у іншых такія ж, але ў Прыбытках *трыма* (ПдЗ).

* Пашырэньне лічэбнікаў тыпу *паўтраця*, *паўпята*, *паўшаста*, *паўсяма* (гл. ДАБМ №147). Такія формы адсутнічаюць.

* Форма 3-яй асобы адзіночнага ліку дзеясловаў I спражэньня з націскам на канчатку (гл. ДАБМ №148). Увогуле, у раёне абсалютная большасьць канчаткаў **-э**/**-е**, у Сеўруках на 8 слоў з **-э**/**-е** (*нісе́*, *відзе́*, *кладзе́*, *бярэ́*, *жне́*, *пяе́*, *грабе́*, *сячэ́*) толькі адзін выпадак зь **-ець** (*ідзе́ць*). Для Зялёных Лук адзначана, што канчаткі **-эць**/**-ець** часам сустракаюцца ў маўленьні праваслаўных, а ў каталікоў іх няма. У Прыбытках і Пакалюбічах формы на **-эць**/**-ець** маюць 25--37% дзеясловаў.

* Форма 3-яй асобы адзіночнага ліку дзеясловаў I спражэньня з націскам на аснове (гл. ДАБМ №149). Для Сеўрукоў зьвесткі адсутнічаюць. У астатніх абсалютна пераважаюць **-а**/**-е** (*ка́жа*, *ва́жа*, *ме́ля*, *по́ля*, і г.д.), толькі ў Сукачоўцы й Зялёных Луках зрэдчас сустракаюцца канчаткі **-ыць**/**-іць**, у Зялёных Луках толькі ў праваслаўных (*ме́ліць*, *по́ліць*).

* Зычны асновы й націскны галосны ў 1-ай асобе множнага ліку цяперашняга часу дзеясловаў І спражэньня (гл. ДАБМ №150). Сеўрукі, Сукачоўка, Прыбыткі --- выключна *-ом* (*ідо́м*, *нясо́м*, *вязо́м*, *грабо́м*, *плыво́м*, *жно́м*, *жджо́м*). У астатніх могуць трапіцца асобныя формы на *-ём*/*-ем*: *нісём*, *нясём*, *накладзе́м*, *рвём*, *вядзе́м*.

* Галосны на месцы тэматычнага «е» ў ненаціскным канчатку 1-ай асобы множнага ліку цяперашняга часу дзеясловаў I спражэньня (гл. ДАБМ №151). Для Сеўрукоў толькі **-я-** (*ме́лям*, *зна́ям*), у іншых **-я-**, **-е-**, **-і-** (часьцей **-і-**) (*ме́лім*, *зна́ім*). У Камэнтарах адсутнічаюць канкрэтныя прыклады, апрача *сы́пім*, *зна́ем* для Пакалюбіч. Па карце №151 вынікае, што якраз тут праходзіць мяжа між паўднёва-заходнімі **-я-**/**-е-** і паўночна-ўсходнім **-і-**.

* Месца націску й націскны галосны ў канчатку 2-ой асобы множнага ліку цяперашняга часу дзеясловаў I спражэньня (гл. ДАБМ №152). Сеўрукі --- выключна **-яце́** (*несяце́*, *ідзяце́*), у іншых вёсках --- найчасьцей **-яце́**, але сустракаюцца **-іце́** (*нясіце́*, *вядзіце́*), **-еце́** (*вядзеце́*), **-іцё** (*несіцё*, *ідзіцё*) і нават **-ёце** (*нясёце*, *ідзёце*, *вядзёце*). У Камэнтарах прыклады толькі для Прыбыткаў і Воўкавіцкага Крупца.

* Форма 3-яй асобы адзіночнага ліку дзеясловаў II спражэньня з націскам на аснове (гл. ДАБМ №153). Сеўрукі й Новыя Цярэшкавічы --- толькі **-іць**/**-ыць** (*хо́дзіць*, *но́сіць*, *гаво́рыць*), астатнія --- пераважна **-я**/**-а** (*хо́дзя*, *но́ся*, *гаво́ра*), часам **-іць** і два прыклады на **-іці** (*прыхо́дзіці* і *сядзі́ці*, але ў апошнім націск на канчатак, то, магчыма, яно трапіла памылкова). Адзначым, што ў пазьнейшы час у Чонках, як і ва ўсіх сярэднебеларускіх гаворках, выкарыстоўваліся паралельна абедзьве формы: **-іць**/**-ыць** і **-я**/**-а**.

* Форма 1-ай асобы множнага ліку цяперашняга часу дзеясловаў II спражэньня (гл. ДАБМ №154). Тут картаграфаваныя адрозьненьні канчаткаў **-ім** і **-імо**, але з Камэнтароў (толькі для Воўкавіцкага Крупца й Прыбытак) бачна, што замест ненаціскнога **-ім**/**-ым** часам выкарыстоўваецца **-ям**/**-ам** (*заро́бям*, *пло́цям*, *то́пям*, *нава́рам*, *падо́ям*, *по́ям*).

* Націскны галосны ў канчатку 2-ой асобы множнага ліку цяперашняга часу дзеясловаў II спражэньня (гл. ДАБМ №155). Сеўрукі, Новыя Цярэшкавічы, Прыбыткі, Воўкавіцкі Крупец --- **-іце́** (*сядзіце́*, *глядзіце́*), Сукачоўка, Зялёныя Лукі, Пакалюбічы --- **-іцё** (*сядзіцё*, *глядзіцё*).

* Цьвёрды й мяккі зычны і ненаціскны галосны ў канчатку 3-яй асобы множнага ліку дзеясловаў I спражэньня (гл. ДАБМ №156). Сеўрукі, Новыя Цярэшкавічы, Зялёныя Лукі --- **-уць**/**-юць** (*ме́люць*, *пі́шуць*). У астатніх --- паралельна **-уць**/**-юць** і **-аць**/**-яць** (*зацяга́яць*, *хвата́яць*, *ка́жаць*, *вя́жаць*, і г.д.), у Прыбытках у старэйшых людзей запісаны канчатак **-уці**/**-юці** (*по́йдуці*, таксама ў Камэнтарах прыведзеныя *расту́ці* і *жыву́ці*, але ў іх націск на канчатку).

* Галосны ў ненаціскным канчатку 3-яй асобы множнага ліку дзеясловаў II спражэння (гл. ДАБМ №157). Два канчаткі: ПнЗ **-аць**/**-яць** (*хо́дзяць*, *но́сяць*) і ПнУ **-уць**/**-юць** (*хо́дзюць*, *ко́сюць*). Часьцей **-аць**/**-яць**.

* Зычны асновы дзеясловаў на заднеязычны ў парадыгме цяперашняга часу (гл. ДАБМ №158). Сеўрукі, Новыя Цярэшкавічы, Сукачоўка: *стрыгу*, *пяку*; *стрыжэш*, *пячэш*; *стрыгом*, *пяком*; *стрыгуць*, *пякуць*. У іншых у дадатак да такіх формаў сустракаюцца такія як *стрыгеш*, *пякеш*, або *сьцеражу*, *стрыжу*, *пячу*.

* Зычны асновы дзеясловаў I спражэньня на губны ў парадыгме цяперашняга часу (гл. ДАБМ №159). Сустракаюцца абодва варыянты: агульнабеларускае з **-л-** ва ўсіх формах (*драмлю́*, *дрэ́млеш*, *дрэ́мле*, *дрэ́млем*, *дрэ́млеце*, *дрэ́млюць*; *сы́плю*, *сы́плеш*, *сы́пле*, *сы́плем*, *сы́плеце*, *сы́плюць*), і паўночна-ўсходняе з **-л-** толькі ў форме 1-ай асобы адзіночнага ліку (*драмлю́*, *дрэ́міш*, *дрэ́міць*, *дрэ́мім*, *дрэ́міця*, *дрэ́муць*; *сы́плю*, *сы́піш*, *сы́піць*, *сы́пім*, *сы́піця*, *сы́пуць*).

* Форма 3-яй асобы множнага ліку нетэматычнага дзеяслова *есьці* (гл. ДАБМ №162). Толькі Сеўрукі і Зялёныя Лукі маюць форму *ядуць*, астатнія --- *ядзяць*. Хаця ўвогуле на паўднёвым усходзе дзьве формы суіснуюць паралельна, але *ядзяць* сустракаецца часьцей.

* Варыянты дапаможнага слова *ёсьць* (гл. ДАБМ №163). *Ёсьць*, *ё*. У нас у пазьнейшыя часы часьцей *ё*.

* Варыянты галоснага ў зваротнай часьціцы дзеясловаў (гл. ДАБМ №164). Два варыянты канчаткаў: **-ся** і **-сь**.

* Утварэньне будучага складанага часу (гл. ДАБМ №166). Такія формы адсутнічаюць.

* Націскны галосны ў канчатку 1-ай асобы множнага ліку загаднага ладу дзеясловаў I спражэньня (гл. ДАБМ №167). ПнУ **-ё-** (*жнём*, *ідзём*), у Пакалюбічах ПдЗ **-е-** (*жне́м*, *рве́м*).

* Націскны галосны ў канчатку 1-ай асобы множнага ліку загаднага ладу дзеясловаў II спражэньня (гл. ДАБМ №168). Зафіксавана толькі адно слова ў Пакалюбічах і Прыбытках: *хадзе́м*. Таксама ў к. XIX ст. гэтае слова было зафіксавана ў Старых Дзятлавічах (гл. Радченко З. Ф. «Гомельскія народныя пѣсні», СПб, 1888).

* Форма 1-ай асобы множнага ліку загаднага ладу (гл. ДАБМ №169). Формы з канчаткам **-ём** (жнём, ідзём), але ў Сеўруках таксама зафіксаваныя формы на **-ма**: *ста́ньма*, *ся́дзьмо*, *кі́ньма*.

* Форма 2-ой асобы множнага ліку загаднага ладу дзеясловаў I спражэньня (гл. ДАБМ №170). Толькі **-і́ця** (*ідзі́ця*, *нясі́ця*).

* Форма інфінітыва дзеясловаў з асновай на галосны (гл. ДАБМ №173). Часьцей **-ць**, але сустракалася і **-іці** (*хадзі́ць*, *хадзі́ці*, *браць*, *бра́ці*, *даць*, *жаць*, *вазі́ць*, *касі́ць*, *рабі́ць*, *паі́ць*).

* Форма інфінітыва дзеясловаў зь нерухомым націскам на аснове тыпу *сесьці* (гл. ДАБМ №174). Два варыянты: **-ці** і **-ць** (*класьць*, *кла́сьці*, *пале́сьць*, *пале́сьці*, *прасьць*, *сесьць*, *есьць*). Агулам на ўсходзе формы на **-ць** часьцейшыя.

* Форма інфінітыва дзеясловаў тыпу *несьці* й месца націску ў ёй (гл. ДАБМ №175). Націск на каранёвае *-е-*, канчатак --- усходні **-ць** (*несьць*). У іншых вёсках сустракаецца цэнтральны **-ці** (*не́сьці*).

* Форма інфінітыва дзеяслова *ісьці* (гл. ДАБМ №176). Зафіксаваныя *іці́*, *іцьці́* і *іці́ць*. У Прыбытках *іцьці́* і *іці́ці*, а ў Пакалюбічах *іці́ць*, *ісьці́* і *ісьці́ць*.

* Форма інфінітыва дзеяслова пасьвіць (гл. ДАБМ №177). *Пасьці́*, *пасьць*. Сукачоўка --- *па́сьці*, Прыбыткі --- *пасьць*, на поўначы яшчэ *па́сьціць*.

* Форма інфінітыва дзеясловаў з асновай на \[г\] (гл. ДАБМ №178). Найчасьцей паўднёвая форма **-гці** (*берагці́*, *стры́гці*, *памагці́*, *сьцерагці́*), таксама ўсходне-гомельская **-гць** (*бярэгць*, *стрыгць*, *сьцярэ́гць*) і радзей агульнабеларуская на **-гчы** (*берагчы́*, *стры́гчы*, *сьцерагчы́*), пры гэтым сеўрукоўскія носьбіты формаў на **-гчы** аглушалі \[г\] (*берахчы́*, *бярэ́хчы*).

* Форма інфінітыва дзеясловаў з асновай на \[к\] (гл. ДАБМ №179). У Сеўруках толькі ўсходне-гомельскае форма **-кць** (*пекць*, *секць*, *тоўкць*, *цекць*), але ў астатніх часьцей паўднёвая **-кці** (*се́кці*, *пе́кці* і т.п.). Таксама, у Новых Цярэшкавічах зафіксаваная **-кчы** (*пе́кчы*), а ў Прыбытках --- **-ч** (*нато́ўч*).

* Утварэньне адноснага прыметніка ад слова *карова* (гл. ДАБМ №182). У Сеўруках толькі *кароўскае*, у іншых --- *кароўя*, *каравяча*, *кароўскае*, *каровіна*. Заўважу, што слова *кароўскае* у нас не ўжывалі чулі, дый іншых таксама, бо коз не трымалі, таму любое малако было каровіным, магчыма, часам маглі ўжываць *кароўя*, але невядома ці не расейскі гэта ўплыў.

* Ужываньне займеньнікаў *ягоны*, *ейны*, *іхны* (*іхні*) (гл. ДАБМ №187). У Сеўруках і Залёных Луках толькі *іхны*, Пакалюбічы, Прыбыткі --- *іхні*, Новыя Цярэшкавічы --- абодва варыянты. *Ейны* й *ягоны* адсутнічаюць.

* Месца націску ў слове *вугал* (гл. ДАБМ №189). Сеўрукі, Сукачоўка --- *вуго́л* (ПнУ), астатнія --- *ву́гал* (ПдЗ).

* Месца націску ў слове *тоўсты* (гл. ДАБМ №197). *Тоўсты* (ПдЗ) і *таўсты* (ПнУ).

* Месца націску ў слове *просты* (гл. ДАБМ №199). *Просты* (ПдЗ) і *прасты* (ПнУ).

* Месца націску ў слове *холадна* (гл. ДАБМ №202). *Халодна* (ПнУ).

* Месца націску ў форме прошлага часу жаночага роду дзеясловаў *несьці*, *везьці* (гл. ДАБМ №203). *Нясла*, *вязла* (ПдЗ і ПнУ). У Сукачоўцы (дадаткова) й Зялёных Луках (выключна) --- *несла*, *везла* (сярэднебеларускае), такія формы ў нас сустракаюцца амаль выключна недалёка ад Дняпра.

* Зычны асновы й месца націску ў 1-ай асобе адзіночнага ліку прыставачных дзеясловаў II спражэньня *прыходзіць*, *прыводзіць*, *прыносіць* (гл. ДАБМ №204). Сеўрукі, Прыбыткі --- *прыхаджу́*, *прываджу́*, *прынашу́* (ПнУ). Сукачоўка, Зялёныя Лукі --- *прыхо́джу*, *прыво́джу*, *прыно́шу* (ПдЗ).

### Сынтаксіс

* Ужыванне дзеепрыслоўяў прошлага часу ў ролі выказьнікаў (гл. ДАБМ №205). Сеўрукі, Сукачоўка, Воўкавіцкі Крупец --- не выкарыстоўваюцца, Зялёныя Лукі, Новыя Цярэшкавічы --- выкарыстоўваюцца непераходныя дзеясловы (*уся адзежа была намокшы*, *тут вада была перасохшы* і т.п.).

* Форма вінавальнага склону множнага ліку адушаўлёных назоўнікаў жаночага роду, якія абазначаюць жывёл (гл. ДАБМ №209) і форма вінавальнага склону множнага ліку адушаўлёных назоўнікаў мужчынскага роду, якія абазначаюць жывёл (гл. ДАБМ №210). Толькі формы кшталту *падаіла кароў*, *пагнаў валоў* (ПнУ), толькі ў Пакалюбічах паралельна зь імі запісаныя *падаіла каровы*, *пагнаў валы* (ПдЗ).

* Ужываньне прыназоўнікаў *па* зь вінавальным склонам або *за* з творным склонам у спалучэньні з адушаўлёнымі назоўнікамі (гл. ДАБМ №213). *За бацькам* (ПнУ), толькі ў Новых Цярэшкавічах і Прыбытках зафіксаванае паралельнае ўжываньне *па бацьку* (ПдЗ).

* Ужываньне ў значэньні мэты прыназоўнікаў *у* і *па* зь вінавальным склонам або *за* з творным склонам у спалучэньні са словамі *ягады*, *грыбы* (гл. ДАБМ №215). *У грыбы*, *у ягады* і *па грыбы*, *па ягады*, хаця ў іншых вёсках часам сустракаюцца *за ягадамі*, *за грыбамі*.

* Канструкцыі з прыназоўнікам *да* ці *к*, якія абазначаюць накіраванасьць дзеяньня да асобы (гл. ДАБМ №217). І *да кагосьці*, і *к камусьці*, хаця на ўсходзе звычайна *к*.

* Пашырэньне канструкцый тыпу *забылася пра яго*, *забылася аб яго*, *забылася аб ім* (гл. ДАБМ №218). Сеўрукі, Сукачоўка --- *забылася аб ім*, Новыя Цярэшкавічы --- *забылася пра яго*, Зялёныя Лукі --- *забылася на яго*.

* Пашырэньне канструкцый тыпу *былі тае зімы*, *жалі гэтае пары* (гл. ДАБМ №219). Адсутнічаюць.

* Пашырэньне канструкцый з прыназоўнікамі *каля* (*кала*, *ля*, *для*), *паўз* (*выз*, *памыз*) і *край* (*кай*) (гл. ДАБМ №221). Паўднёва-ўсходняе *паўз* (*бегла паўз крынічку*), у іншых могуць сустракацца *каля*/*ля* (*бегла каля крынічкі*, *бегла ля крынічкі*).

* Пашырэньне канструкцый тыпу *ехаў на кані*, *на возе* і *ехаў канём*, *возам* (гл. ДАБМ №222). Толькі *ехаў на кані*, *на возе*.

* Пашырэньне канструкцый тыпу *ў мяне баліць галава* і *мне баліць галава* (гл. ДАБМ №223). Толькі *ў мяне баліць галава*.

* Спалучэньне дзеяслова *сьмяяцца* з прыназоўнікамі *з*, *каля*, *над* і ўскоснымі склонамі назоўніка й асабовага займеньніка (гл. ДАБМ №224). У Сеўруках запісалі толькі *сьмяяцца над ім*, але ў іншых вёсках *сьмяяцца над ім* і *сьмяяцца зь яго*.

* Канструкцыі з іменным выказьнікам, выражаным формамі вышэйшай ступені прыметніка (гл. ДАБМ №225). Дзьве формы: агульнабеларуская кшталту *саладзейшы за мёд* і ўсходняя й паўднёва-гомельская *саладзейшы мёду*.

* Пашырэньне слоў *нада*, *трэба* (гл. ДАБМ №227). У Сеўруках запісалі толькі *нада*, у суседніх вёсках толькі *трэба*.

### Лексыка

Будзе дапоўнена.

## Рэканструяваньне

Гэты разьдзел зьяўляецца кантрастыўным у дачыненьні да літаратурнага стандарту, г.зн. калі нейкае пытаньне не разгледжана, то карыстаемся правіламі літаратурнай мовы.

### Фанэтыка

У нашай рэканструяванай гаворцы будзе літаратурнае аканьне, г.зн. **о** і **э** не пад націская пераходзяць у **а**, само **а** заўжды, і пад націскам, і не пад націскам, вымаўляецца як **а**. Аднаўленьне сеўрукоўскай гаворкі з рэдукаваным **ъ** мае пэўныя цяжкасьці:

1. гэтая гаворка выглядае ўнікальнай, можна сказаць анамальнай, на фоне ўсяго паўднёвага ўсходу Гомельшчыны;
2. мы ня ведаем як дакладна гучаў **ъ**;
3. наяўнага матар'ялу недастаткова, каб вызначыць правілы яго выкарыстаньня: мы бачым **ъ** замест **а** ў першым складзе перад націскам, але ж мы бачым яго і ў другім складзе перад націскам, пры гэтым у першым тады **а**;

Аналягічна мы падыходзім да пытаньня вымаўленьня **е**/**ё** ў першым складзе перад націскам. Мы абіраем літаратурнае «моцнае яканьне», бо:

1. яно таксама зафіксавана ў Сеўруках;
2. яно пераважае на захад ад Гомля;
3. наяўнага матар'ялу недастаткова для надзейнага рэкаструяваньня ўсёй карціны «іканьня»;

Як і ў літаратурным стандарце, у іншых ненаціскных складах, **е**/**ё** вымаўляюцца сярэдне між **е** і **я**, ступень блізкасьці да **е** ці **я** не нармуецца, пазначым такі сярэдні гук як **е<sup>я</sup>** (*во́зе<sup>я</sup>ра, сёле<sup>я</sup>та, хло́пе<sup>я</sup>ц, па́ле<sup>я</sup>ц*), за выключэньнем канчаткаў зборных словаў, там пажадана вымаўляць **я** (*каме́ньня, зе́льля*).

У пасьлянаціскных складах **я** захоўвае сваё гучаньне (*за́яц, па́мяць, ві́шням, ка́плям*).

Аналягічна як з «аканьнем» й «яканьнем» паступаем з *закрытым э*. Выпадкі яго вымаўленьня на ўсход ад Дняпра вельмі рэдкія, і ўжо ў сярэдзіне XX ст. былі ўласьцівыя найперш старэйшаму пакаленьню, найхутчэй, нашчадкам перасяленцаў з-за Дняпра або з Чарнігаўшчыны. А з улікам таго, што правільнае вымаўленьне словаў з гэтым гукам патрабуе запамінаньня соцень слоў, якія калісьці мелі **ѣ**, *закрытага э* у нашай рэканструяванай гаворцы ня будзе.

Ненаціскны канчатак меснага склону назоўнікаў адзіночнага ліку **-і** (*на лу́зі, у ха́ці, у ле́сі*), а ня **-е**.

Суфікс дзеясловаў *-ва-* выглядае й вымаўляецца як *-ыва-* (*раска́зываць, пака́зываць, скла́дываць*).

Звонкія зычныя, якія стаяць у канцы слова або ў сярэдзіне перад глухімі, вымаўляем звонка (*хле[б], гора[д], но[ж], плу[г]*; *ба́\[б\]ка, сало́\[д\]ка, сусе́\[д\]ка, ця́\[ж\]ка, даро́\[ж\]ка, паво́\[з\]ка*).

Суфікс **-чн-** вымаўляем як **-шн-** (*мало́шны, рушні́к, яе́шня*).

Вымаўленьне асобных словаў: *е́ты (е́тая, е́тыя і г.д.), сыбо́та, се́рца, квасо́ля, памёрла*.

Мяккія губныя зычныя вымаўляем мякка, як у літаратурнай мове (*авёс, пяць, мяць, жарабя, мёд*).

Прыстаўны гук перад пачатковым **о** або **у** --- толькі **в** (*во́кны, во́стры, ву́ліца, ву́ха*).

### Марфалёгія

Літаратурны стандарт дазваляе выкарыстоўваць формы слоў з розных дыялектаў, напрыклад, канчаткі творнага склону адзіночнага ліку назоўнікаў і прыметнікаў жаночага роду **-ой** і **-ою** (*маладой дзеўкай* і *маладою дзеўкаю*), альбо родны склон множнага ліку назоўнікаў жаночага роду можа стварацца з дапамогай нулявога канчатка, альбо з дапамогай канчатку **-аў**. Калі ў нас выкарыстоўваецца толькі адзін з варыянтаў, то такія выпадкі таксама прыведзеныя тут.

Назоўнік:

1. Формы адзіночнага ліку назоўнікаў, якія абазначаюць маладых істот, утвараем з дапамогай суфікса **-онак/-ёнак** (н. *дзіцёнак, кацёнак, парасёнак*; р. *дзіцёнка, кацёнка, парасёнка*; тв. *дзіцёнкам, кацёнкам, парасёнкам*; д./м. *дзіцёнку, кацёнку, парасёнку*).
1. Націскны канчатак меснага склону адзіночнага ліку назоўнікаў жаночага роду на **-а** з асновай на \[ж\], \[ч\], \[ш\] --- **-э** (*на мяжэ́, у дзяжэ́, на сашэ́*).
1. Ненаціскны канчатак меснага склону адзіночнага ліку адушаўлёных назоўнікаў мужчынскага роду зь цьвёрдай асновай --- **-у** (*аб сы́ну, пры бра́ту, аб сва́ту*).
1. Канчаткі назоўнікаў мужчынскага роду з асновамі на **к**, **х**: націскныя **-у́** (*у ярку́, у ляску́, у кажуху́*), з асновай на **г** могуць выкарыстоўвацца ненаціскныя **-і** і націскныя **-у́** (*на лу́зі, на сто́зі* і *на лугу́, на стагу́*).
1. Формы роднага склону множнага ліку назоўнікаў жаночага роду зь цьвёрдай асновай утвараем з дапамогай нулявога канчатка (*хат, сьцен*), канчаткаў **-аў/-яў** не выкарыстоўваем.
1. Націскныя канчаткі давальнага й меснага склону множнага ліку назоўнікаў мужчынскага роду --- з **-а-** (*дуба́м, луга́м, аб дуба́х, аб луга́х*). Канчаткаў з галосным **-о-** не выкарыстоўваем.
1. Канчаткі творнага склону адзіночнага ліку назоўнікаў жаночага роду на **-а**: націскныя **-ой**/**-ёй** і ненаціскныя **-ай**/**-яй** (*сьцяно́й, вадо́й, мяжо́й, зямлёй, ха́тай, ві́шняй*). Канчаткаў з канцавым **-ю** не выкарыстоўваем.
1. У творным склоне назоўнікі 3-га скланеньня (*гусь*, *мыш*, і т.п.) маюць канчаткі **-у**/**-ю** (*гу́сьсю, мы́шшу*, і т.п.). Канчаткаў **-ай**/**-яй** не выкарыстоўваем.
1. Форма меснага склону адзіночнага ліку назоўніка *двор* --- *(на) дварэ́*.
1. Форма роднага склону множнага ліку назоўнікаў *дзень*, *поле* --- *дней*, *пале́й*.

Прыметнік:

1. Канчаткі роднага склону адзіночнага ліку прыметнікаў жаночага роду --- націскныя **-о́й** і **-ы́е** (*у маладо́й дзеўкі, у малады́е дзеўкі*) і ненаціскныя **-ай** і **-ый** (*з но́вай хаты, з но́вый хаты*). Канчаткі **-ы́е** і **-ый** --- «радзімічанская» адметнасьць.
1. Канчаткі творнага склону адзіночнага ліку прыметнікаў жаночага роду --- націскны **-ой**, ненаціскны **-ай** (*маладо́й дзеўкай, но́вай хатай*). Канчаткаў зь **-ю** пазьбягаем.
1. Вышэйшую ступень прыметнікаў утвараем з дапамогай суфіксаў **-эйш-** і **-эй** (*вышэ́йшы і вышэ́й, ніжэ́йшы і ніжэ́й, глыбе́йшы і глыбе́й*).
1. Ненаціскныя канчаткі вінавальнага склону адзіночнага ліку прыметнікаў жаночага роду --- **-ую** (як у літаратурнай мове) і **-аю** (*у но́вую хату, у но́ваю хату*). З улікам супадзеньня аднаго з канчаткаў зь літаратурнай нормай, гэты пункт неабавязковы.

Займеньнік:

1. Родны склон слова *тая* --- *той*, *ты́е*.

Лічэбнік:

1. Родны склон лічэбніка *два* --- *двох*, давальны --- *двом*, творны --- *двумя́* і *дво́мі*, адпаведна, творны склон лічэбніка *тры* --- *трымя́* і *тро́мі*. Формы *дво́мі*, *тро́мі* радзейшыя, і, можа, ўжо выйшлі з ужытку, але зьяўляюцца «радзімічанскай» адметнасьцю, таму іх варта захаваць.

Дзеяслоў:

1. Формы 1-ай асобы множнага ліку цяперашняга часу дзеясловаў І спражэньня утвараем з дапамогай націскных канчаткаў **-ом** і ненаціскных **-ам**, зычны перад імі заўжды цьвёрды (*ідо́м, нясо́м, вязо́м, грабо́м, плыво́м, жно́м, жджо́м, е́дам*).
1. Цяперашні час дзеясловаў на заднеязычны (*г*, *к*) утвараем так: *я стрыгу́, пяку́; ты стрыжэ́ш, пячэ́ш; мы стрыго́м, пяко́м; яны стрыгу́ць, пяку́ць*. Інфінітыў: *стры́гці*, *пе́кці* або *стры́гць*, *пе́кць*.
1. Форму 1-ай асобы множнага ліку загаднага ладу дзеясловаў I спражэньня утвараем з дапамогай канчатку **-ём** (*жнём, ідзём*). Зь дзеясловамі II спражэньня складаней, яны зафіксаваныя ў мала дзе, але слова *хадзе́м*, мабыць, можна ўжываць.
1. Формы 3-яй асобы адзіночнага ліку дзеясловаў II спражэньня з націскам на аснове --- **-ыць/-іць** (*хо́дзіць, но́сіць, гаво́рыць*) і **-а**/**я** (*хо́дзя, но́ся, гаво́ра*).
1. Націскны галосны ў канчатку 2-ой асобы множнага ліку цяперашняга часу --- **е** (*сядзіце́, глядзіце́, несяце́, ідзяце́*). Канчатак з **ё** больш уласьцівы на ўсход і поўнач ад Гомля.
1. У якасьці формы 3-яй асобы множнага ліку дзеяслова *есьці* можна выкарыстоўваць *яду́ць* і *ядзя́ць*.
1. Замест дапаможнага слова *ёсьць* кажам *ё* (*ёсьць* таксама можна, але радзей).
1. Зваротныя дзеясловы утвараем з дапамогай часьціц: **-ся** і **-сь** (*баюся, мыюся, баюсь, мыюсь*).
1. Форма 2-ой асобы множнага ліку загаднага ладу дзеясловаў I спражэньня ўтвараем з дапамогай толькі **-і́ця** (*ідзі́ця, нясі́ця*).
1. Форму інфінітыву словаў тыпу *класьці* утвараем з дапамогай канчаткаў **-ць** і **-ці** (*класьць, кла́сьці, пале́сьць, пале́сьці, прасьць, сесьць, есьць, несьць, несьці*).
1. Форма інфінітыва дзеяслова *ісьці* --- *іці́*, *іцьці́* і *іці́ць*.
1. Форма інфінітыва дзеяслова *пасьвіць* --- *пасьці́* і *пасьць*. 
1. Форма 1-ай асобы множнага ліку цяперашняга часу дзеясловаў II спражэньня можа стварацца ня толькі з дапамогай канчаткаў **-ым**/**-ім**, але й **-ам**/**-ям** (*заро́бям, пло́цям, то́пям, нава́рам, падо́ям, по́ям*). Неабавязковы пункт.
1. Галосны ў ненаціскным канчатку 3-яй асобы множнага ліку дзеясловаў II спражэння --- можна і  **-аць**/**-яць** (*хо́дзяць, но́сяць*) і  **-уць**/**-юць** (*хо́дзюць, ко́сюць*). Неабавязковы пункт.

### Сынтаксіс

1. Жывёлы ў нас адушаўлёныя, таму *пакарміў катоў і кошак, падаіла кароў, пагнаў валоў*, а не *пакарміў каты і коткі, падаіла каровы, пагнаў валы*.
1. Ужываем прыназоўнік *за* з творным склонам у спалучэньні з адушаўлёнымі назоўнікамі: *пайшоў за бацькам*, а не *па бацьку*.
1. Часьцей ужываем прыназоўнік *аб*, а не *пра* (*забылася аб ім*).
1. Ходзім *паўз* нешта (часьцей), але можна і *каля*/*ля* (радзей) (*бегла паўз крынічку, бегла каля крынічкі*).
1. Набліжэньне паказваем прыназоўнікамі *к* (часьцей) і *да* (радзей) (*пайсьці к другу, пайсьці да друга*).
1. Езьдзім *на машыне*, а не *машынай*.
1. Фразы пра боль толькі з *у мяне*  (*у мяне баліць галава*).
1. Дзеяслова *сьмяяцца* з можа выкарыстоўвацца як з прыназоўнікам *з*, так і *над* (*сьмяяцца над ім*, *сьмяяцца зь яго*).
1. Вышэйшая ступень прыметніка ўтвараецца як прыназоўнікам *за*, так і без (*саладзейшы за мёд, саладзейшы мёду*).

### Лексыка

Гл. [«Асаблівасьці мясцовай гаворкі»](language.html).

### Не выкарыстоўваем

Не выкарыстоўваем словаў *маці, маць* (гаворым *матка*); *сьвякроў* (гаворым *сьвякруха*), *яблык* (гаворым *яблыка*); *гэны*; *ягоны, ейны*; *паўтраця, паўпяця* і т.п.; складанага будучага часу дзеясловаў.
